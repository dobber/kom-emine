<html xmlns="http://www.w3.org/1999/xhtml"><head><title>Pro Git - professional version control</title></head><body><h1>Борис Борисов - 2010</h1>

<p>Автор - Борис Борисов
Година - 2010
Първа публикация - форума на MTB-BG.com</p>

<h2>МАЛКО ПРЕДВАРИТЕЛНА ИНФОРМАЦИЯ</h2>

<p>Като малък всяко лято родителите ми ни водеха със сестра ми при баба и дядо в Златица. Нашата къща е в края на града, до техникума, и до Балкана разстоянието е някъде към 3 км. Това ми се струваше тогава ужасно много, а и не ни пускаха да ходим надалеч от къщата, все пак бяхме деца. Спомням си, че всеки четвъртък (или пък беше в неделя?) рано сутринта, към 4.00 часа, дядо ми се качваше на магарето и тръгваше нагоре в Балкана да даде ярма на кравата, която лятно време пасеше горе заедно с други свои посестрими. Веднъж, при едно свое ходене, взе и нас с братовчед ми – ние пешаци, той с магарето.  Трябва да съм бил някъде 5-ти или 6-ти клас тогава. То бяха едни приготовления, едно чудо... Дори не стигнахме и до хижата тогава, кравите бяха на една голяма поляна преди нея. Тая хижа десетилетия наред съм я гледал от къщата ни, както и светлините й нощем, а все още не съм ходил там. Едва преди 1-2 години разбрах, че се казва Свищи плаз.</p>

<p>Та по онова време у нас често идваше един приятел на дядо ми – чичо Найден. Човекът, въпреки голямото си шкембенце, беше запален по спорта и физическите натоварвания и ни даваше съвети при нашите тренировки за сила с братовчеда. Веднъж той ни каза, че щял да участва в някаква 20-дневна екскурзия по билото на Стара планина, която започвала от връх Ком и свършвала чак на морето при нос Емине. Още тогава се запали интересът ми към тоя преход, въпреки че никога не бях ходил истински на планина и на практика не знаех какво е това туризъм. Дори и на хижа май не бях ходил, като изключим една пролетна ваканция, когато с майка ми и ученици от нашето училище в Димово бяхме на хижата в Извор... дори не съм сигурен дали беше там. Сигурен съм обаче, че тогава ни обучаваха как да се ориентираме по карта и компас в гората и дори участвах в състезание по ориентиране. Спомням си, че по едно време се бях поизгубил малко, но с правилно проведено движение по азимут намерих контролата и финиширах трети. Много се гордеех тогава със себе си, въпреки че така и не получих швепса, който се полагаше като трета награда.</p>

<p>Кажи-речи, толкова беше опитът ми из българските планини до 2008-ма година, когато попаднах на разказа на Светлин за неговото пътешествие от Ком до Емине. Запалих се много тогава и започнах да кроя планове как и аз ще го мина. С други думи, възроди се детската ми мечта, но малко „модифицирана” – сега исках да го мина с колело. Имах един Крос Tiger (купен за 220 лв през 2001-ва, огромна сума за мен тогава, бях взел заем от приятели, че не ми достигаха пари), с който бях навъртял небезаварийно към 500-600 км някъде в периода 2001-2005 г. и тогава мислех, че това е ужасно много. И колелото ми се струваше добро. Започнах да чета във форума за колелетата и постепенно набирах знания, докато накрая стигнах до извода, че ако тръгна с моето колело, което изобщо не бях карал 3-4 години, едва ли ще стигна далеч. Веднъж го измерих на един не много точен кантар и той закова стрелката на 18 кг! Ясно, ще трябва да си търся ново, по-леко и по-здраво. Исках да има и заден амортисьор, защото бях свикнал да се возя на по-меко, пък и героите от разказа също бяха с такива. Само че техните колелета струваха поне 2 мои месечни заплати тогава и беше немислимо да си купя нещо подобно. Затова се насочих към велосипеди 2-ра ръка, внос от Европа, с качествени части. В късната есен на 2008-ма започнах и по-добре платена работа и вече през пролетта на 2009-та не беше проблем да дам 280 лв за Trek-а, който си бях харесал. Каквото и да си говорим, каквито и съмнения да съм имал относно това колело оттогава насам, факт е, че то никога не се е чупило и не ме е оставяло насред път. Така че съм доволен от избора си.</p>

<p>След като вече имах колелото, мечтата за преминаването на КЕ започна да добива по-ясни измерения. Едва ли е минавал и ден оттогава да не съм мислил за тоя преход. Влязох във връзка с хора, които имаха същата мечта, например Иван (cholla във форума), който дори и отвъд Голямата вода също не преставаше да сънува тая пътека.  Дълго сме си говорили с него за всичко, свързано с нея. Започнах постепенно да си набавям екипировка и да изучавам усилено маршрута по карти, разкази и сателитни снимки в Интернет. Започнах да минавам пробно части от маршрута и резултатът беше, че опознах целия Западен Балкан до Кашана, част от Централен Балкан в отсечката Ехо-Беклемето (през лятото на 2009-та), както и частта Кръстец-Котел на изток тази година. След много идеи, тестове, отхвърляния и похарчени над хиляда лева общо, „избистрих” окончателно и екипировката. Вижда се от снимките по-нататък колко ми е бил багажа. Не е особено много като обем и не беше кой знае колко тежък (едва ли всичко, заедно с водата, е надвишавало 12-13 кг в началото, но така и не го измерих), но не беше и възможния минимум. Все пак знаех, че не ми е по възможностите да се боря за някакъв рекорд по трасето, така че си позволих някои луксове.</p>

<p>В началото на тая година обаче направих нещо важно със себе си, което съм сигурен, че изигра много голяма роля по време на прехода – намалих драстично теглото си. Идеята беше, че няма как да смъкна 10 кг от екипировката, но мога да ги смъкна от себе си. Така краката ми в продължение на над 700 км ще носят поне 10 кг по-малко, което не е никак за пренебрегване. И направих едно класическо 15-дневно гладуване с плодове и чай, резултатът от което беше 18(!) кг по-малко лично тегло и коренно променен начин на хранене. От 83 кг станах 65. Зарязах закуската, вместо нея започнах да пия сутрин само чай с мед. На обяд малко ядки с фурми например и вечер нещо, каквото има, но с наблягане да е от растителен произход и да не е много като количество. Разбрах, че е възможно и така да се живее добре. Може би физическата ми сила малко понамаля, но много се увеличи издръжливостта ми на продължително натоварване. Вече не ми беше толкова криво и не ме наболваше главата по цял ден, след като по някаква причина не съм си доспал. Можех да мина с много по-малко храна за деня и това също бе от значение за прехода. Можех и доста по-дълго да карам колелото, без да ме заболи задника или кръста. Изобщо, внесох голяма промяна в начина си на хранене, която доведе и до някаква промяна в начина ми на живот и причината за всичко това бе желанието успешно да премина Ком-Емине.</p>

<p>Голям проблем се яви това, че си нямах с кого да отида на тоя преход. В началото, по време на пробните ми излизания с колелото по маршрута, ходех сам, само веднъж бях с един приятел за отсечката Ком - гара Лакатник, но после съпругата ми се уплаши за мен, като видя на снимките през какви места минавам и ми заяви, че ще ходя на поход само ако има с кого. Все пак старо правило е, че в планина сам не се ходи, всичко се случва. До последно държеше на своето, докато накрая и тя се убеди колко е трудно да си намеря спътник, а в същото време какво огромно желание имам да го мина, и ме пусна.  Не че от цяла България почти нямаше кандидати за компания, но по една или друга причина всички те отпаднаха. И така, знаех си, че ще съм сам, както си бях свикнал вече всъщност...</p>

<p>Етапът от живота ми, в който се намирам в момента (чиновническа седяща работа, малко дете и къща за оправяне), съчетан с вродения ми мързел (няма как да не го призная), не предполагат много свободно време за колоездене и тренировки. За каране на колело просто за кеф съм забравил отдавна. Карането ми, общо взето, се състои в това да си ида от Враца до къщата ми в Челопек и да се върна оттам с колелото, вместо с колата (към 23 км общо асфалтов път с малко баир). Веднъж, седмица преди прехода, отидох един ден с колелото на работа до Монтана – събраха ми се 97 км заедно с връщането, за около 5 часа. От средата на април до към средата на юни бях командирован служебно в София и имах сериозното намерение там, освободен от семейни ангажименти, да карам здраво и да тренирам, но на практика за целия този период изминах само към 500 км (почти без изключение градско), като най-сериозното каране беше една вечер, когато след работа отидох до Златица да видя баба ми и дядо ми (84 км за малко над 3 часа и половина). В София често се отбивах до магазина на Райко (много съм му благодарен за това, че ми приведе колелото в „бойна готовност” за прехода) с който се бяхме запознали преди това на пробното каране от Витиня до Чавдар, за което сме разказали във форума, а една априлска нощ, заедно с него и още момчета, тръгнахме да правим обиколката на Витоша. Поради късното тръгване обаче, ниските температури и най-вече липсата на сили в двама от групичката ни (между които и моя милост), се отказахме още на Кладница и се върнахме обратно по шосето след измината едва около една четвърт от Обиколката.</p>

<p>Общо взето, толкова ми беше физическата подготовка за прехода. Крайно недостатъчна и несериозна, което по-късно оказа пагубното си влияние върху пълния успех от похода. Това отчитам като най-голямата си грешка по време на подготовката.</p>

<p>Отпуската, която ми трябваше за прехода, я бях заявил като дати още януари месец.  Всички колеги знаеха какво искам да направя, проявиха разбиране и никой не ми направи спънка при изготвянето на графика за отпуските, за което съм им много благодарен. В началото исках да тръгна около 15-ти юли, класическа дата за начало на Ком-Емине, но впоследствие изникна семеен ангажимент на 17-ти и „издърпах” датата на 2.07. Прогнозата за първата десетдневка на юли беше за дъждовно време, но нямах избор, просто нямаше за кога да отлагам. Разчитах на скъпия си дъждобран (чак от Америка ми го донесоха) и се надявах, че все пак няма да вали чак толкова...</p>

<h2>НАЧАЛОТО. ЗАПАДНА СТАРА ПЛАНИНА</h2>

<p>Ето, че планираната дата наближи. Всичко беше готово, багажът събран, храната приготвена, с изключение на един разкъсан гумен тампон на задния ми амортисьор, заради който имаше неприятен луфт в колелото. Ден преди тръгването ми обаче, благодарение на Цецо от Враца, моя приятел, с който бяхме ходили от Ком до гара Лакатник и който ги разбира нещата от техническата част, проблемът беше решен. Измолих си от началника да ме пусне по-рано от работа в петък, пък той взе, че ме пусна за целия ден.  Абе, те това е началник!  Обаче имах да довършвам нещо в службата и планирах да тръгна след това. Нещото обаче се закучи здраво поради моя грешка и настроението ми се скапа яко.  Както и да е, благодарение на Валя, моята добра колежка (задължен съм й много, импровизираните ми гети, които ползвах в Централен Балкан, също ги дължа на нея – от стария панталон на дъщеря й  ), закърпихме положението и можех вече да тръгвам към Берковица. Навън буря, светкавици, дъжд, студ, детето вкъщи с температура (зъбките, нищо страшно), в къщата ми в Челопек майстор – абе, въобще, напечена картинка, ама аз тръгвам за Ком, няма начин, преследвам си мечтата!</p>

<p>Към 15.00 часа тръгнахме от Монтана за хижа Ком заедно с един колега и добър приятел от Враца, който щеше да върне колата. Дъждът спря още преди Берковица. На хижата бяхме към 16.00 ч. Преоблякох се набързо, последни проверки дали да не съм забравил нещо, снимка с колегата и газ нагоре по баира към Ком!</p>

<p>Бях ходил вече веднъж там и в началото си следвах черния път към старата хижа Ком, а не маркировката през гората. Бутах колелото нагоре, вдишвах с пълни гърди влажния и хладен планински въздух и ми беше трудно да повярвам, че времето най-после е дошло и аз съм на Пътеката!</p>

<p>Чувствах се малко несигурен и неподготвен, но ентусиазиран и знаех, че трябва да стигна до Емине на всяка цена – всеки друг резултат щеше да бъде грандиозен провал и никога нямаше да си го простя.</p>

<p>Всичко наоколо плуваше във вода от скорошния дъжд, а пътеката на места се беше превърнала в мини-рекичка. Шляпах смело из водата и мокрите треви, все пак нали затова съм ги взел тия сандали, като изсъхне, маратонките ми са в раницата...</p>

<p>На връх Ком бях в 17.20 ч.</p>

<p>Изкачване на върха за час и двайсет минути, при това бутайки колело – браво на мен, викам си, миналия път ми отне над 2 часа.</p>

<p>Докато бях горе, дори слънцето се показа, облаците се разкъсаха и приех това за добро начало.</p>

<p>Тук се чух с един приятел, който имаше доброто желание да ме придружи в следващите два дни от Лакатник до Мургаш, но той пък гледал прогнозата за уикенда, където казали, че ще вали и се отказа. Е, нищо, друг път. За мен, дали ще вали или не, беше без значение, вече съм тръгнал и връщане назад няма. Взех си камъчета от Ком, цели шест броя – едно за мен, едно за съпругата и едно за малката ми щерка, както и още един такъв „комплект” за хвърляне в морето.  По стара традиция (който е чел форума, ще се сети), задната ми гума беше мекичка и точно на Ком си я напомпах, този път не беше спукана.  Малко снимки и напред, т.е. надолу.</p>

<p>Този път, след хоризонталната пътечка, подсичаща Среден Ком, не продължих по коловете сред хвойната, ами се огледах надолу да открия някой от пътищата, които след заобикалянето на Мали Ком се свързват с черния път от хижата за Петрохан. Не нацелих път веднага, погазих пак малко хвойна, но наистина малко, а и открих, че мокрите хвойни и треви драскат и дразнят далеч по-малко, отколкото сухите. Излязох на пътя за Петрохан и газ надолу, но внимателно, защото още на този етап от пътуването накладките ми не спираха много добре сред локвите, мокрите пясъци и камънаците. Не бях взел резервни накладки, понеже те си тежат, пък си мислех, че след като тия на колелото бяха изкарали над 2000 км и почти не бяха мръднали, ще изкарат без проблем още 700 км. Е, предстоеше ми да разбера колко много греша...</p>

<p>Уж бях минавал миналата година по тоя път, уж нямаше къде да сбъркам, пък ми беше толкова непознат и толкова дълго нямаше никаква маркировка по него, че по едно време се бях примирил, че още в самото начало съм се изгубил. Срам, срам, срам!... Падна и мъгла по едно време. Тук някъде ми беше и първото падане от колелото, за щастие без последствия. Класическата схема: попадане в коловоз, загуба на равновесие, искам да изляза от коловоза, гумата се пързаля и не излиза, спирачки и на земята.  После падах още мнооого, много пъти, все по същия начин... Ами, кално е, хлъзгаво е, пък аз не съм кой знае какъв карач, с багаж съм и затова...</p>

<p>Вече гледах посоката си на движение по компаса и се самоуспокоявах, че, какво толкова пък, няма къде другаде да изляза, освен на Петрохан, и по-надолу от превала да е, ще се върна по шосето на маркировката, когато по дърветата се появиха червено-белите ленти. Споменах набързо майките на отговорниците за маркировката в района и си продължих успокоен.</p>

<p>В 19.20 бях на прохода. Беше се спуснала мокра мъгла, Пробойница беше далече, а след 2 часа щеше да се стъмни.</p>

<p>Реших да остана да нощувам в ресторанта до пътя, там предлагат и стаи. Цена – 20 лв! Две години се бях настройвал психически, че по време на прехода ще нощувам на открито, а в един момент, още не тръгнал едва ли не, и 20 лв за нощувка! Собственикът ме уведоми, че в околните обекти, предлагащи нощувки, цената е 25 лв, да си проверя и да си решавам. Останах там - навън сред студа, мъглата и започващия дъжд не ми се стоеше.</p>

<p>Стаята си беше перфектна – чисти чаршафи, нова мебелировка, електрическа печка, баня с топла вода, тоалетна, направо ме хвана срам.</p>

<p>Та аз на Ком-Емине ли съм тръгнал или на курорт? Е, какво пък, след като ще плащам, поне да се възползвам максимално Топъл душ, изпиране на дрехите, изсушаване после на печката... Слязох долу в ресторанта, хапнах едни картофки с хляб и изгледахме заедно със собственика мача от световното между Уругвай и Гана. Ама то продължения, че и дузпи накрая (горките ганайци, нямаха късмет, а бях за тях...). Легнах си чак към 1.00 часа.</p>

<p>Толкова за тоя ден, който аз си броях един вид за нулев Изминати почти 18 км (от х.Ком, иначе от върха до прохода са 13 км) за 3 часа и 20 минути, лек преход, без бързане и без умора.</p>

<h3>3.07.2010 (събота)</h3>

<p>Станах в пет без десет, в 5.30 вече бях на път. Тъкмо се развиделяваше, имаше си и мъгла, но не валеше. Поех към х.Петрохан по пътя, а не по маркировката, понеже миналата година бях минал по нея напряко през гората и знаех, че се минава през едни мочурища, в които сега очаквах да затъна поне до над глезениете във вода, така че реших да си спестя това „удоволствие”. По предварителна информация знаех, че х.Петрохан не работи и няма ток, но наближавайки, видях, че вътре свети. Както и да е, имах си всичко, хижата не ми трябваше и поех нагоре през гората по маркировката. Последваха ме двете кучета от хижата, но поне за бялото си знаех, че е добричко и не е опасно. Дойде, подуши ме, походи малко зад мен и се прибра, заедно с другарчето си Разстоянието от прохода до хижата по пътя е 2,4 км.</p>

<p>Продължих нагоре към билото. Пътят е каменист и кал нямаше, само дълбоки локви на места и мокра трева.</p>

<p>Естествено, бях си обул пак сандалите на бос крак и газех наред, без да пробирам. Вървях си из водата и си мислех колко мъдро съм постъпил с тия сандали. Наистина бяха добро решение за дъжд, само да ги бях ползвал повече преди да тръгна, за да ми свикнат краката с тях... Раните от почти чисто новите сандали не закъсняха.</p>

<p>Над билото се стелеше гъста мъгла. В един момент тя се сгъсти дотолкова, че като стигнех до кол, следващия не се виждаше. Пътеката също не личеше много, но се опитвах да спазвам посоката и така намирах коловете.</p>

<p>В 6.58 ч. бях на разклонението за Тодорините кукли.</p>

<p>Продължих напред, видимостта се подобри, а аз следвах някаква маркировка, от която основния цвят не личеше добре, но аз си мислех, че трябва да е червената. Заобиколих отляво някакво връхче, спускане, изкачване, някакви скали и... нещо като станция за измерване на валежите като онова на Ком и стръмно спускане надолу. А сега де, не помнех въобще да съм минавал през такова място миналата година! Върнах се назад и разгледах отблизо избелялата маркировка. Основният цвят беше зелен. Очевидно се бях отклонил в мъглата по някакво странично било на север. Върнах се при коловете. Тая заблуда ми струваше около половин час време.</p>

<p>В 8.57 ч. минах покрай Червената локва. Оттук до излизането на черния път за Пробойница следваше участък, който не бях минавал, тъй като миналата година заобиколихме с Цецо стръмното спускане в долината на реката с дъга от юг по черни пътища. Спускането не беше съвсем безопасно по мокрите треви и камъни, сандалите ми на няколко пъти се подхлъзваха по тях, въпреки специалните подметки. Спирачките на колелото отказваха все повече да си вършат работата и ми затрудняваха допълнително слизането. А то си беше бая дълго и мокро. Има си маркировка, не е труден район, но е с обрасли участъци и при кално време, каквото беше при мен, си е доста хлъзгаво. Накрая излязох на пътя за Пробойница, но се излъгах от разположението на една табела и тръгнах точно в обратната посока. След 200 метра обаче се върнах, защото знаех, че не биваше да се изкачвам, а да слизам по тоя път, пък и маркировка нагоре нямаше. Почнах да се спускам обратно по пътя и ето ти проблем: спирачките въобще не работеха, при натиснати докрай лостчета колелото се носеше надолу по каменистия път и не можех да спра! А пътят е надолу и само надолу!</p>

<p>С криволици, с движение в тревата отстрани и скок накрая успях да се спра и да сляза. Така повече не можеше да се продължава. Извадих инструментите, почистих шините, свалих накладките, измих ги от калта в една локва и ги регулирах. Колелото вече можеше да спира и в 10.55 ч. стигнах до х.Пробойница.</p>

<p>Хижата очевидно работеше, имаше човек до нея, който ме наблюдаваше, но аз спрях само за снимка и си продължих напред.</p>

<p>Пътят нататък си е добър, влиза в с.Губислав, после минава през някакъв обект, на който работят с големи машини и камиони и 14 км след Пробойница влиза в Лакатник. Придвижването дотук е бързо и приятно, яко спускане с над 50 км/ч на места, но трябва да се внимава, защото шосето е тясно, има остри завои, а също и коли. Като се излезе на шосето на Искърското дефиле, се завива наляво по него и се кара до въжен мост отдясно, по който се пресича реката.</p>

<p>После маркировката извежда на ж.п. гарата и след нея се хваща шосето за с.Лакатник. На чешмичката на гарата спрях да се поизмия, да сменя сандалите с маратонките и да се поразсъблека, защото беше станало горещо, слънцето напичаше, а предстоеше 7-8-километров баир. Открих, че пластмасовата бутилка с вода, която носех на багажника на колелото, се беше пробила на едно място и водата бавничко изтичаше. А аз се чудех какви бяха тия пръски, които усещах от време на време върху краката си, дори и когато карах върху сух път... Купих си нова бутилка с вода от лавката на гарата, като гледах да е с по-дебели стени и изхвърлих старата. После се заврях в селския магазин на площадчето, където си спретнах един обяд с голяма баница с кисело мляко и халва Взех си няколко доматчета за из път и поех нагоре. Беше някъде към 13.00 ч.</p>

<p>Миналата година гара Лакатник беше началната точка на първата отсечка от КЕ, която преминах. Голямо бутане и пуфтяне падна тогава, като следвах плътно маркировката. Впоследствие, като четях разказа на Боби Бомбата „Ком-Мургаш”, много се чудих на тоя човек как може да нарече това зверско изкачване „много приятно”. Сега обаче разбрах, че когато човек е по-добре трениран, тоя баир наистина не е особен проблем – просто асфалт с наклон нагоре. Карах си по него почти през цялото време, слизанията ми от колелото бяха не-повече от 2-3, и то за кратко, когато задника ме заболяваше от еднообразното въртене на първа предавка. Следвах си само пътя, като оправдавах отклонението си от маркировката с довода, че маркировката е правена за пешаци, а аз съм тръгнал с колело.  Така де, защо да бутам през мократа трева, като мога да карам по пътя? Така или иначе заради изгубванията нямаше да мога да премеря точно разстоянието от Ком до Емине, каквато цел първоначално имах, тъй че си позволих известна волност. Това си е моето Ком-Емине, в края на краищата, ще минавам откъдето си искам!:)</p>

<p>Стигнах до с.Лакатник.</p>

<p>Преди това, на чешмичката преди селото, бях опукал и доматите.  Над селото, по маркировката, се минава покрай един овчарник, където миналата година бях наобиколен от кучетата-пазачи, добре че тогава стопанката им беше наблизо, та ги разгони. Големи и рунтави кучета от породата Българско овчарско куче. При сегашното ми преминаване един от тия зверове се разхождаше по улицата, по която минава маркировката. Видях го отдалеч и много сериозно се замислих дали да не заобиколя селото от другата страна по пътя, вместо да карам напряко по маркировката. Защо да създавам предпоставки за конфликт с такъв звяр, резултатът от който може да сложи край на мечтата ми да достигна до Емине? Не се страхувам особено от кучета, аз самият имам вкъщи голяма кавказка овчарка с не много добър нрав (миналата зима в момент на яд дори беше скочил да ме ухапе по гърлото, неговата кожа, а аз го храня!), много добър пазач на къщата ми, та, демек, свикнал съм с големи и лоши кучета, но откакто предното лято под връх Говедарника ме нападна едно куче с размерите на магаре и говедарят едва ме спаси, си имам едно наум.</p>

<p>И в пълен разрез с всички тия разумни мисли и напълно в стила на противоречивата ми същност, извадих ножа от канията и тръгнах по улицата към кучето.  То обаче не прояви никакъв интерес към мен, душеше си нещо покрай една ограда и толкова. Очевидно когато стадото не е наблизо и те знаят, че не са на работа, са кротки животинки.  Все пак е хубаво да се знае, че минаването покрай овчарника над село Лакатник може да не е напълно безопасно.</p>

<p>Поех по каменистия път към Тръстеная. Миналата година само бутах по него и следвах маркировката. Сега, окрилен от мисълта, че съм много по-лек и трениран в сравнение с тогава, гордо натисках педалите през камънаците. Слязох от колелото един-единствен път, и то заради две кучета-алармаджии до един овчарник, които не впечатляваха със солидна външност, но се опитаха да ме подгонят и трябваше да взема мерки.</p>

<p>В 15.10 ч. бях на Тръстеная.</p>

<p>Само по пътя от Искърското дефиле до нея са малко над 14 км. На една табела прочетох, че до Лескова са 5 часа. Имах време да стигна до нея, само метеорологичната обстановка започна да ме притеснява, защото на хоризонта над планината се трупаха тъмни облаци. Не знаех дали Лескова е отворена и по-важното, дали ще имам достъп до вода на хижата, ако не е. Аз до Лескова вода щях да си нося, но ако там нямаше къде да заредя, после до Мургаш какво правя? Един горски, пристигнал на Тръстеная малко след мен, ме увери, че хижата би трябвало да работи и със сигурност има вода там. Ако не, както той се изрази, „Балканът е подгизнал от вода тия дни”, тъй че няма страшно. Сигурно е излишно да разказвам как при почти всяка среща с хора в Балкана, при вида на колелото, те ме питаха откъде идвам и накъде съм тръгнал и след моите отговори някои оставаха със съмнения относно психическото ми здраве.  Е, други пък ме аплодираха, хора всякакви.  Тоя, горския, май беше от първите.  Продължих през малиновото насаждение. В другия край вратника беше затворен, но аз разплетох омотаните телове, с които беше завързан, и си минах. Нямаше кой да ме види и да ми се кара, но и да имаше, как така ще затварят трасето на маркиран международен туристически маршрут? Какво като е частна собственост?</p>

<p>За разлика от миналата година сега нямах съмения за маршрута нататък, карах си спокойно и уверено. Абе, друго си е да познаваш пътя... На горното езеро имаше рибари с палатки.</p>

<p>Минаването покрай мандрата по-нагоре беше затруднено от дълбока кал и подгизнали торища. Отне ми време, понеже бях с маратонките, а тях не исках да ги калям и мокря, нали затова мъкнех сандалите...</p>

<p>При излизането от гората под Издремец, на полянката, където при маркировъчния кол се прави резкия завой на югозапад, реших пак да похапна нещо, тъй като до Лескова си имаше бая път, а чувствах липса на енергия.</p>

<p>Няколко фурми решиха въпроса и напред.</p>

<p>Гледка от Баин камък. Долу вляво, до реката, се е „сгушил” манастира Седемте престола.</p>

<p>През гората си бутах, като се надявах, че по черния път след нея ще карам, но поради локвите по пътя карането не беше особено приятно Малко преди разклонението за Брезов дол започна да вали. Отделни капки имаше отпреди това и все се надявах, че ще се размине, но не би. Заваля си стабилно и за пръв път извадих дъждобрана. Само че поради късното му влизане в употреба и внезапно засилилия се дъжд не успях да откача сухарките от багажника и да осъществя идеята си по време на дъжд целия багаж да е по мен под дъждобрана, а аз да не спирам, като си бутам кротко, та тогава просто спрях, покрих и себе си, и колелото заедно със сухарките отзад, и изчаках да спре да вали. Спря след 20-ина минути.</p>

<p>После се разминах с едни туристи, мъж и жена, тръгнали от Ябланица сутринта и целта им беше Тръстеная. Те ми казаха, че Лескова си работи и е станала много хубава хижа. Мъжът ме попита защо бутам, а не карам, като съм тръгнал с колело. Как ли да обясня на човек, който не кара колело в планината, че от сутринта съм минал към 60 км и по тоя баир нагоре, макар и не много стръмен, точно сега не ми се кара?...</p>

<p>Пътят до горски дом Чукава беше много кален, да се чуди човек откъде да ги заобикаля вече тия локви...</p>

<p>А пък после, при подсичането на връх Чукава, поради това, че пътя се използва от дървари с трактори и камиони и е ужасно разкалян, съвсем ми се скапа настроението. Там има лек наклон нагоре, но може да се кара по принцип и е доста приятно. Но не и сега. Просто си бутах и псувах времето и дърварите. Въпреки че, стига да е законна тяхната сеч, те, хората, не са виновни, откъде да минат?...</p>

<p>Излязох най-после от гората под Чукава. По голото затревено било след това вече можеше да се кара, духаше вятър и влагата бързо се изпаряваше.</p>

<p>Тук в центъра на снимката се вижда Ботевград.</p>

<p>Най-високото отсреща, което се вижда, е Мургаш. Ясно се очертава и билото, водещо към него.</p>

<p>Стори ми се по-дълго това било от предния път, когато пробно го минавах, но тогава беше късна вечер, почти нищо не се виждаше наоколо, бях свеж и ентусиазиран и беше нормално да не добия реална представа за разстоянията. А сега бях вече уморен след цял ден блъскане. Спуснах се до мястото, където предния път нощувах. Близо до него, вдясно, тръгваше немаркиран път, който по мое мнение трябваше да е за Лескова. Имаше табела върху един кол встрани от пътя, върху която може би пишеше точно това, но не ми се газеше из високата мокра трева, за да проверя. Тръгнах по пътя вдясно и след известно разстояние се появиха табели. Добре, на прав път съм. След една или две изоставени къщи от Лескова махала по пътя надолу се появи и хижата. Часът беше 20.40.</p>

<p>Долу в механата й пируваше малка компания. Един от членовете й доста сериозно се беше „наквасил”, трудно се държеше на краката си, докато облекчаваше биологичната си нужда (малката, за щастие) пред вратата на механичката. Собственикът на няколко пъти ме предупреди да не му обръщам внимание. Хижичката – обновена, с нова дограма и мебелировка, чиста и приятна, с чудесно барбекю отпред...</p>

<p>Нощувката – 12 лева, от които 10 спане и 2 лв за агрегата. Доста приемливо, предвид условията. Само банята не беше ремонтирана още, собственикът чакаше да спрат най-накрая тия дъждове, за да събере бригада и да я направят, та се поизмих и изпрах криво-ляво на чешмата в барбекюто. Имах само 2 комплекта дрехи за похода и след всичката пот и кал през деня беше задължително да изпера единия и да облека другия, ако исках все пак да спазвам някаква хигиена. Печката в механата гореше, а над нея имаше опъната връв за сушене на дрехи. Чудесно, значи и тоя път ще изсъхне прането, напук на влагата отвън. После седнах и аз да хапна. Докато се ориентирам в обстановката и реда в тая хижа, хижарят ми донесе една голяма купа с таратор. Хляб – колкото ти се яде, никой не ти брои филиите. Реших, че с тоя таратор и хляба ще се наям доволно. Грешка. Когато купата се изпразни, без да ме пита, хижарят сложи пред мен една голяма чиния, пълна с прекрасен ориз с гъби и месо. Леле, ами сега? Стомахът ми е вече пълен, ама как да не хапнеш от тоя вдигащ пара, вкусен ориз? Изядох го без хляб и накрая вече щях да се пръсна. Цялата ми сметка, заедно със спането, излезе на 17,50 лв. Не се оказа евтина вечерята (по моите разбирания за евтино), но гостоприемството и условията правеха тая сума да изглежда направо незначителна. Даваха мач от световното по телевизията, не помня вече кой. Не го доизгледах, предната вечер на Петрохан ми беше обеца на ухото, и отидох да си лягам.</p>

<p>Така завърши този ден. Броя си го за доста успешен, движих се общо 15 часа и половина, за които изминах 73 км. Чувствах се добре, дъжд валя малко. Калта беше навсякъде, но въпреки това напредвах по план. Беше ми се образувал неприятен мазол на един от пръстите на краката, а и отзад ахилесите ми имаха рани от протриване от сандалите, но това е Ком-Емине все пак, кой на тоя преход не се сдобива с рани по краката?  Използвам случая да препоръчам посещение на хижа Лескова – хижата е чудесна, хижарят е супер. Забравих да спомена, че дори ми услужи с вивателския си телефон, за да звънна на жената да й кажа къде съм, понеже обхвата на другите оператори беше чак горе на билото.</p>

<h3>4.07.2010 (неделя)</h3>

<p>Станах в 4.00 ч. Не знам поради каква точно причина, но не спах много добре, както и предната нощ на Петрохан. Дълго време изкарах в едно полубудно състояние, после някакви сънища, които не помня, и дойде време за ставане. Щракам ключа на лампата в стаята – няма никой. Агрегатът е изключен, ток няма. Взимам челника и с неприятна изненада установявам, че както си е бил в сухарката, по някакъв начин се е самовключил и е светил без нужда, докато са му свършили батериите. Чисто нови батерии, бях ги купил преди да тръгна и не взех резервни, за да не ми тежат, все пак нощни преходи не планирах и мислех, че за няколко инцидентни включвания един комплект ще ми стигне. По-късно, когато се сдобих с батерии и извадил си поуката, държах скапания китайски челник в разглобено състояние (отделно от батериите) и го сглобявах само при нужда. Във въпросната сутрин използвах резервния вариант – фенерчето на телефона си. Трябваше ми колкото да си направя чай със спиртника и да ида до тоалетна. Прибрах си дрехите от простора на печката в механата, събрах си багажа и се заех пак да чистя и да настройвам накладките на спирачките. Какво се мотах и бавих толкова, не знам, ама тръгнах чак в 6.30, след като вече отдавна се беше развиделило.</p>

<p>Поглед от връх Бигла (който неправилно досега бях смятал, че се казва Погледец) към Мургаш.</p>

<p>Тук подробностите по пътя ми се размиват вече, движението е предимно в гора, но маркировката е добра и лесно се следва, а и миналата година го бях минавал с голямо внимание и сега ми беше спокойно, че няма да се изгубя. Беше кално, разбира се, а на местата с дърводобив положението беше направо отчайващо.</p>

<p>Рядко се качвах на колелото, само на по-равни места без много препятствия, които не са много често явление в тоя участък. Не смеех да се спускам по големи наклони заради хлъзгавата кал и липсата на добри спирачки. Бутах си и се самоуспокоявах, че ще дойдат и по-добри условия за каране по-нататък. Сутринта явно не бях настроил много добре накладките, защото стържеха дразнещо по шините и се наложи на едно място пак да ги разглобявам и настройвам.</p>

<p>С тежест в душата очаквах да стигна до ония паднали дървета, които препречваха пътя и трябваше да се прескача оградата на ДДС „Витиня”. Но каква приятна изненада беше за мен да видя, че на това място е прокаран нов черен път по склона, че дърветата са изрязани и извозени, а мястото е почистено!</p>

<p>Обзе ме радост и вълнение, спестих си поне половин час мъки! Времето засега също обещаваше хем да е слънчево, хем приятно хладно, както досега. Просто перфектно, като изключим калта, но то две добри няма. Във ведро настроение продължих напред.</p>

<p>В 10.28 ч. пресякох шосето между Врачеш и Ябланица, като местността се казва Дълбокият трап. Споменавам го, тъй като за хората, които не познават много добре района, то е един от малкото сигурни знаци, показващи докъде точно си стигнал. По-нататък има препятствия по пътеката от сорта на натрупана пръст, препречваща пътя и паднали дървета, които трябва да се заобикалят отляво, катерейки се по склона.</p>

<p>Много внимавах по-нататък за мястото, където маркировката се отбива от черния път вляво по пътека, а пътят води до сечище и свършва. Там се бях объркал миналия път и не исках сега да допускам същата грешка.</p>

<p>Нямаше проблем. Дори се учудих предния път как съм го допуснал. Но тогава и опитът ми по пътеката беше по-скромен, нормално е. Напред знаех, че маркировката трудно се следи и много внимавах. И въпреки това пак я изпуснах! Отклонил съм се само 50-ина метра вляво от пътеката, но видях зор, докато я намеря. Като интересното е, че докато я търсих, оставих колелото на уж характерно място, за да не го мъкна през тревите и клоните, а след като я намерих, не можах пък колелото да си намеря веднага.  Там има едни високи до гърдите треви (не го знам какъв точно е тоя ботанически вид), които при преминаване през тях отделяха някакъв гъст и ситен бял прашец, който се полепваше по дрехите и незащитените части от тялото, създавайки усещане за сърбеж и мръсотия. Абе, гаден участък!</p>

<p>Излязох най-сетне от гората.</p>

<p>Гледката към Мургаш този път липсваше – върхът беше обвит в гъста облачност и мъгла. Започнах изкачването по северното му ребро, като в началото има участък, обрасъл с гъсти храсти, където трудно се следи пътеката. Отчупих няколко клона на по-обраслите места, създавайки по този начин ориентир за тези, които ще минат след мен по пътеката. След това беше по-лесно от миналата година, мушичките ги нямаше, а и не беше жега. В 12.31 ч. излязох на трасето на газопровода, което всъщност е черен каменист път, на който излиза пътеката. Самата тръба на газопровода не се вижда, заровена е в земята. Разстоянието от Дълбокия трап до тук е само 5 километра, а преминаването му ми отне цели 3 часа.  Искам да кажа, че теренът си е труден, когато е мокро и буташ колело по него.</p>

<p>Ако се продължи по тоя път надясно, се слиза стръмно надолу до едно мочурище, където тръбата излиза от земята, прескача го отгоре и после пак се „заравя”. След още малко слизане се пресича река Еловица и след нея се изкачва друго ребро на Мургаш, като пътя пак е много стръмен. Все по тоя път/газопровод се стига до хижа Мургаш.</p>

<p>Аз обаче вече бях минавал по този път миналото лято и той не ми беше интересен. Сега исках да стигна до билната поляна Белия камък. Предварителното ми разузнаване сочеше, че трябваше да продължа по газопровода наляво и след стотина метра да завия нагоре. Първо се убедих, че пресичайки пътя, право нагоре няма нито пътека, нито маркировка. Поех наляво и след 140 м наистина имаше път нагоре, но немаркиран. Имаше само черно-бяла маркировка на горските, която не знам какво точно указва. Отдавна съм забелязал, че черно-бялата маркировка на много места съвпада с червената, което обаче не значи непременно, че мога да следвам нея като правилна. Повъртях се малко, почудих се, оставих колелото и раницата и тръгнах нагоре да видя накъде води черната маркировка. Стигнах само до едни гъсталаци, загубвайки 20-ина минути. Върнах се при колелото и реших да бутам нагоре, пък все някъде трябва да ме изведе, посоката очевидно беше към Мургаш, т.е. правилната. Продължих по пътя, който после стана пътека, постепенно осъзнавайки, че това е просто продължението на билото на северното ребро след газопровода и посоката наистина е вярна. На стар планинар тия мои разсъждения може да му се сторят смешни, но мен никой не ме е учил на тънкости на ориентирането в гъсти гори и планини и съм принуден в своите самостоятелни странствания да се уча сам. Както и да е, излязох на една поляна, която реших, че трябва да е Белия камък, понеже имаше един голям камък на нея с нанесена маркировка.</p>

<p>От камъка, погледнато на запад, се вижда стръмния път на газопровода, изкачващ другото ребро на Мургаш, по който се катерих миналата година, като река Еловица остава долу в ниското.</p>

<p>Мургаш продължаваше да тъне в мъгла и облаци, а на хоризонта се виждаше как планината беше забулена с плътна дъждовна пелена. Започна и да гърми, като бурята очевидно се приближаваше. Пътеката продължаваше през полянката нагоре и нямах друг избор, освен да я следвам. После, може би около километър или малко повече от газопровода (не го засякох, задаващата се буря не ми даваше много да мисля за подробности) излязох на значително по-голяма билна поляна с колове по нея. Това вече е Белия камък, няма съмнение.</p>

<p>Мълниите бяха все по-чести, видех ли светкавицата, си запушвах ушите, гърмът след нея беше оглушителен! Закапаха и едри капки дъжд. Уплаших се сериозно, както се шматкам с това колело от хром-молибденова стомана по откритото било, съм като подвижен гръмоотвод! Знаех, че от Белия камък трябва да има три пътя. Един, който траверсира от север върха и води към хижата. Такъв обаче не видях, то не че имах и много време да се оглеждам... Втори, който стръмно изкачва Мургаш право нагоре; май видях откъде тръгва пътеката, но наистина бяха някакви стръмни скали, това си е направо алпинизъм. И трети, който води директно до Зла поляна, като се пропуска Мургаш. Някой дали има съмнение какво избрах тогава?  На всички критици, които ще ме упрекнат, че не съм се качил на Мургаш по време на моя преход, ще отговоря така: 1) Вариантът през Зла поляна си е напълно законен и маркиран, има си го на картата; 2) На Мургаш вече бях се качвал с колелото и си имах снимка от върха; 3) Бързах за морето, Мургаш не ми беше интересен, особено с тия мъгли; и 4) но може би най-важно: В оня момент на връх Мургаш започваше да вилнее лятна гръмотевична буря с дъжд и мъгла! Не съм толкова луд да се опитвам да го катеря с колело при тия условия!</p>

<p>Изнизах се от Белия камък по най-бързия възможен начин и се шмугнах в гората на път за Зла поляна. Тук листата на дърветата все още бяха преграда за дъжда, но не след дълго прокапа и през тях и извадих дъждобрана. Време беше за пръв път да приложа на практика намерението си за движение при дъжд: свалих сухарките от багажника, преметнах ги през рамо, увих седалката в найлонова торбичка да не се мокри, наметнах дъждобрана и почнах да бутам по баира. И ето ти първия проблем: дъждобрана беше прекалено дълъг и го настъпвах при движението си. Тоя дъждобран изпълнява функцията и на палатка при нужда, затова е с по-голяма площ, но тая площ ми пречеше при дъжд... Принудих се да придържам предния му край и едновременно да бутам колелото, което беше неудобно, ама нямаше как.</p>

<p>За щастие дъждът скоро спря. Явно се бях оказал в периферията на бурята. Поизтръсках дъждобрана от водата, прибрах го и продължих нагоре по пътеката. Облачността се разкъса и слънцето се показа, а лъчите му зашариха по листата на дърветата около мен. Пътеката стана по-стръмна накрая и някак изведнъж и неочаквано излязох на Зла поляна.</p>

<p>Беше 14.20 ч., а от газопровода дотук са около 3 км и половина. Тук закачих пак сухарките на багажника и с надежда, че бързо ще стигна Витиня, подкарах колелото. На самата поляна, изглежда, беше валяло съвсем малко, да не кажа никак, и се караше. Пътя след нея обаче явно често се използваше от кравите от говедарника и беше много разкалян. Дотук бях с карането. Появи се проблем и с маркировката – никъде не виждах такава. Миналото лято бях минавал по този път и бях останал с впечатление, че е маркиран и няма къде да се сгреши. Сега обаче не я виждах. Следвах билото по пътя леко притеснен, гледах и компаса, на изток си се движа, не би трябвало да има проблем. Доста по-нататък минах през място, което конкретно си спомнях отпреди и знаех, че има и табела. Табелата си беше там, пътя беше този, успокоих се. Гора, гора, тук-там полянки и леки качвания, но повече слизане. Успявах на места да се качвам на колелото, но твърде рядко и твърде за кратко. При едно от тия карания реших да мина през една плитка локва на песъчливо, ниско място, беше ми писнало да бутам. Голяяяма грешка! Влязох с по-висока скорост, предната капла затъна до главината в кал, колелото се закова изведнъж на място и остана право, а аз едва не се преметнах през кормилото!...</p>

<p>Поокалях се малко, но какво да се прави, никой не е казал, че на Ком-Емине винаги е чисто и приятно.  Продължих си напред, но отново дойдоха облаци и почна да гърми. Бях си в гората и сравнително спокоен, казват, че шанса мълнията да те изпържи докато си в гора е доста малък. След малко закапа и дъжда. Отново. Този път обаче явно щеше да си вали стабилно. Спрях под едно дърво, наметнах дъждобрана и се отдалечих за всеки случай малко от колелото, защото пак гърмеше здраво, а дъждът се превърна в истински порой. Не след дълго зачука и яка градушка, а пътят към Витиня заприлича на река. Не ми оставаше нищо друго, освен да го изчакам търпеливо да спре, а надеждата тази вечер да стигна до х.Чавдар бавно угасваше.</p>

<p>Валя около половин час, а после още толкова да пръска по-слабо. Слънцето отново се показа и разгони облаците.</p>

<p>Използвах времето докато се поизтече водата да похапна малко ядки и фурми.</p>

<p>После продължих бавничко напред, стараейки се да заобикалям колкото мога дълбоките локви и да не джапам в тях. Тук май за първи път разбрах, че колкото и да си пазиш краката от калта и водата, винаги, ама винаги идва момент, в който ще подцениш някое място и ще се гмурнеш поне до глезените... Бях със сандалите, но и с чорапи, понеже ми беше протрита кожата на места и чорапите правеха ходенето по-поносимо. Именно заради чорапите се стараех да не се калям много, но... беше си въпрос само на време и това време не закъсня. Поскапа ми се още настроението, но си бутах напред, имам ли избор, а Витиня не идваше и не идваше...</p>

<p>Преди прохода маркировката сече завоите на пътя, а аз, понеже така или иначе си бях пешак, следвах нея. Не беше приятно, пътека няма, а къпинаци и високи треви - колкото щеш. Бяха мокри обаче, и минаването през тях е по-поносимо. В 18.50 ч. достигнах бензиностанцията на Витиня.</p>

<p>Физиономията ми означава, че съм разочарован от късмета си с времето...</p>

<p>За разлика от пролетта, когато с Райко тръгнахме оттук да разучаваме маркирания път край Звездец, сега чешмата с мечката работеше. Веднага я окупирах, сваляйки с кеф, доколкото е възможно, калта от себе си. Беше неделя, а точно тогава бензиностанцията не работи. Съответно и къпането тая вечер се отложи за по-добри дни, тъй като бензинджията беше властелинът на топлия душ в района. А него го нямаше.</p>

<p>Едва ме изчака да свърша с миенето и небето пак се изсипа...</p>

<p>С идеята за х.Чавдар тази вечер бе свършено. Имаше време да стигна до Арабаконак, но там нямаше къде да спя, а на открито сред всичката тая влага, кал и дъжд не ми се искаше. Включих телефона. Беше ме търсил Павел от Пирдоп (papi007 във форума), който следващия ден щеше да се включи на Кашана и да ме придружи малко нататък. Поръчах му да ми донесе накладки за спирачките и батерии за челника. Остана само да му се обадя на другия ден да му кажа кога точно очаквам да съм на Кашана. Звъннах и на Жоро от Троян (joropc), който щеше да ми вземе колелото на Кашана, за да не го мъкна и него през трудния терен нататък до Беклемето. Разбрахме се, плановете бяха без промяна. После се отправих към туристическата спалня на прохода. Работеше (нощувка – 5 лв), но не се предлагаше храна.</p>

<p>Имах си запаси, не беше проблем. Дъждът спря, изпрах си дрехите, проснах ги отвън, надявайки се, че няма да вали пак през нощта и се ориентирах към лягане.</p>

<p>Равносметката: ден на кал, бури и дъждове. Карането беше малко, дори си мисля, че без колело може би щях да съм по-бърз. Общо по маршрута - 12 ч. и 20 минути при изминати само 38 км. Но... толкова. Утре повече.</p>

<h3>05.07.2010 (понеделник)</h3>

<p>Тук за пръв път спах малко по-добре. Може би вече посвикнах с новия режим и това, че съм на Пътеката, знам ли... Но целта за този ден бе х.Планински извори, нямаше много време за спане. Станах в 4.15. Дрехите навън не бяха изсъхнали, само не разбрах дали заради влажния въздух или пак беше валяло през нощта. Прибрах си ги мокри в раницата, а през деня ги сушех една по една по време на движение. Тоалетна, горещ чай, дежурната сутрешна настройка на накладки и в 5.35 ч. поех по асфалта към Арабаконак.</p>

<p>Очаквах, че тревата след отбивката вляво покрай оградата ще е мокра и предвидливо си бях обул непромокаемото долнище и сандалите, но не очаквах, че ще е толкова висока!... Когато минахме с Райко оттук преди около 2 месеца беше толкова чисто, няма папрати, треви, на много места си карахме и за час и десет минути бяхме при паметника. А сега – растителност колкото мен висока на места, и всичко плува ли, плува във вода!... Нула процента каране, само бутане, провиране и псуване. Не следвах плътно маркировката, гледах само да не изпускам от очи оградата. Имаше някакви пътеки на животни покрай нея, най-вече коне, тях ги видях, които малко от малко ме спасяваха от високата растителност и затова ги следвах. По едно време взех да се чудя защо ми се струва толкова непозната обстановката наоколо, все пак това беше третото ми преминаване на тази отсечка за една година и трябваше да съм натрупал някаква база от спомени? И защо не идва онова сечище със спускането и изворчето долу, толкова време вървя вече?</p>

<p>Започна стръмно изкачване, което си спомнях и което според мен трябваше да е последното преди излизането на открито. Виждаше се края на гората, но отказвах да повярвам, че това е той, не бях минал още през сечището с изворчето. Вярвах или не, в 7.14 ч. излязох на изхода на ДДС „Витиня”.</p>

<p>Стана ми ясно, че следвайки оградата, съм пропуснал изворчето, което е останало долу. Оказа се, че без да знам, съм минал по по-кратък път и съм си спестил едно слизане и качване. Ами, супер</p>

<p>Оттам последва бързо спускане към асфалта на прохода, а паметникът от другата страна беше обвит със сутрешна мъгла.</p>

<p>Бърза снимка на неговия фон отблизо и напред и нагоре по черния път за билото.</p>

<p>При предишните ми преминавания все се стараех да следвам маркировката и се лутах по баира между гъстите борчета. Сега спокойно си карах по пътя и знаех, че няма да се изгубя. Събудих Павката (papi007) към 7 и половина /какво е това спане по това време, аз откога съм на път?!:)/ и го уведомих, че очаквам към 13 ч. да съм на Кашана.</p>

<p>Връх Баба ме очаква...</p>

<p>Подминах оная барака вляво с маркировката след Стъргелската мандра с намерението да се изкача до Етрополския проход по черния път от Стъргел за Бойковец през билото. След бараката пътят взе да се спуска стръмно надолу, чак се притесних колко надолу съм слязъл. На едно място имаше отбивка вляво. Не ми изглеждаше да е това пътя от Стъргел, който търсех, но посоката му, поне в началото, изглеждаше правилна, и поех по него. Минах покрай ето тази съборетина</p>

<p>и продължих още напред, докато пътят не свърши ето тук:</p>

<p>Нямаше никой. Вероятно мястото се използваше от дървари като „базов лагер”, но нямаше как да съм сигурен, а и не ме интересуваше особено. Върнах се обратно до там, където се бях отбил от пътя, и си поех пак надолу.</p>

<p>Вдясно и ниско долу се показа село Стъргел, а скоро стигнах и до пътя от него към билото. На разклонението, от дясната страна, май имаше някаква чешма, но не й обърнах особено внимание, вода си имах.</p>

<p>Поех наляво по пътя. Лек наклон нагоре, приемливо каменисто, стичаща се вода, но без кал, хлад, сянка – перфектното каране на колело в планината! Пътят вие на серпентини нагоре, като се кара навсякъде, и се стига до ето тази чешма:</p>

<p>Имах някакъв спомен, че в описание от интернет на вариант на маршрута от Арабаконак до Чавдар се споменаваше за чешма, покрай която се поемало нагоре и се излизало на стар римски път. Римският път вече ми беше познат от излета с Райко, вероятно от тая чешма нагоре също можеше да се излезе на него. Не ми се буташе обаче през калта в гората, знаех си, че черния път, по който се движех, също ще ме изведе на билото и не ми се изпускаше приятното, лежерно каране на първа предавка нагоре по него.</p>

<p>Това каране продължи около 45 минути и с гордост от себе си и доволен от избора си, излязох на билото.  Оттам до Чавдар е яко спускане по принцип, но имаше доста локви по пътя, които ми накъсаха приятното преживяване.  Както и да е, в 9.57 ч. бях на хижата.</p>

<p>Хижарят Иво, когото познавах от предното си идване с Райко тук, го нямаше – натирили го да си чисти натрупаните отпуски. Заместваше го някакъв чичко с мустаци. Отпред на терасата имаше и още трима други мъже, може би ловци, защото обсъждаха успешен ли би бил някакъв изстрел към хипотетична сърна на съседния склон и колко ли е точно разстоянието до него. Тук първата ми работа бе да се измия в банята, да си облепя раните по краката и да си обуя маратонките. Оттук до Кашана знаех, че беше черен каменист път и те бяха по-подходящи от сандалите. Питам чичото дали има нещо за ядене. Няма, вика, няма туристи и не съм готвил, има топъл чай обаче. И консерви има, можел да ми даде. Не ща консерви. Те таман закусваха, филии с маргарин и сирене. Аз маргаринът съм го спрял по принцип, нали е хидрогенирана растителна мазнина, т.е. вредно, ама карай, в Балкана може Поканиха ме и мен, а аз не чаках да ми повтарят.  После обаче чичото се тупна по главата и се сети, че има останало от снощната скара. Печена сланинка, салам, наденички – нека ми е зле!  Нищо, че и месото гледах да избягвам.  Докато чичото и ловците играеха карти на съседната маса, аз се нахраних доволно и се стегнах да тръгвам. Какво дължа? Нищо, здраве.</p>

<p>Така е на хижа Чавдар, човещината в Балкана не е мъртва навсякъде...</p>

<p>В 11.03 ч. вече бях на път.</p>

<p>Миналото лято, като минавах пътя към Баба, беше адска жега и баира ми се стори тегаво стръмен. Сега духаше хладен ветрец и изкачването беше доста по-леко. В местността Хаджийца се отбих до паметника на руските воини.</p>

<p>В подножието на Баба пристигнах точно в 12.00 ч.</p>

<p>Тук се чух с хижаря на Кашана, към един часа щял да бъде на хижата, няма проблем да си оставя колелото там, преди да дойде Жоро да го вземе. Продължих към връх Говедарника, оглеждайки се за стадото крави и най-вече за огромния пес, който щеше да ме изяде тук лани. Нямаше ги. А кравите търсеше и тоя стар балканджия, яхнал белия кон, с който разменихме няколко думи по пътя:</p>

<p>Малко след Говедарника, на самия път, видях първата си змия от по-сериозна „порода” в планината:</p>

<p>Беше мъниче, а тук минават големи и тежки камиони. Дано да има късмет да оцелее...</p>

<p>Неизменните стада коне отново си бяха там, по пътя към Кашана.</p>

<p>Показа се и Златица, родното място на майка ми.</p>

<p>Вече бързах, един часът минаваше, а Павката ме чакаше на Кашана. Стига снимки, спуснах се към прохода, внимавайки все пак с изтърканите си спирачки да не направя някоя беля. В 13.34 ч. акостирах на х.Кашана. Километражът показваше изминати 162,87 км.</p>

<p>Аверът ме посрещна още на пътя преди хижата.</p>

<p>Беше ми донесъл и батерии за челника, и 2 чифта нови накладки за спирачките. Докато си свалях багажа от колелото и се трансформирах в пешеходен турист, Павката попрегледал возилото ми и веднага открил някакъв разхлабен болт на рамката. Добре, че го е забелязал, аз така щях да си карам, докато колелото не се разглобеше под задника ми... Оправда се носенето на шестограните сред инструментите.</p>

<p>Хижарят също пристигна в тоя момент, отвори хижата, та си напълних всички шишета с вода, тъй като до Планински извори не очаквах да има такава по пътя, оставих му колелото, той ни даде съвет как да продължим, който така и не послушахме, и поехме нагоре...</p>

<p>Оттук нататък започваше непознатото, истинското Ком-Емине за мен. Почти целият път досега ми беше известен, бях го минавал на части и не го приемах като предизвикателство. Напротив, гледах да го мина бързо и безболезнено, без много хабене на сили и емоции. Мисля, че успях да го постигна, въпреки спънките, дължащи се главно на времето. Минах го за по-малко от 3 дни и като изключим дребните рани по ходилата, се чувствах отлично. Нямаше лишения, нямаше глад, жажда и жега. Не спях достатъчно, но мотивацията и стресът, дължащ се на нея, ме поддържаха на ниво.</p>

<p>С две думи – дотук отлично! Следваше Централна Стара планина.</p>

<h2>Централна Стара Планина</h2>

<h3>05.07.2010 (понеделник)- продължението</h3>

<p>Тръгнахме от хижа „Кашана“ по зимната маркировка нагоре. В началото има един дълъг, стръмен баир, с който се набира доста височина. Сигурно има и други варианти за качване, но не ги знаех, от обяснението на хижаря нищо не разбрах и в крайна сметка реших да си караме на сигурно по коловете без значение какви баири ще изкачваме. Помнех правилото: билото и само билото!</p>

<p>Изкачихме височината и се откриха следващите предизвикателства.</p>

<p>Павката беше тръгнал лекичко облечен, а горе си духаше. По-късно се поразрови из раницата си, де... На мен ми беше добре. Приказвахме си за какво ли не и времето и пътя си летяха. Естествено, основна тема беше става ли тук за колело или не:) Аз бях изключително доволен от избора си да съм пешак, а Павел все намираше участъци, които според него били „караеми”:)</p>

<p>Катерехме и спускахме, а гледките се редяха:</p>

<p>На места трябва да се катерят големи камънаци, но ние не търсехме варианти за подсичане, а само се убеждавахме колко би пречило на сравнителния ни комфорт едно колело тук...</p>

<p>Някъде над х."Свищи плаз" проверихме какво е донесъл спътникът ми за хапване:) Сандвичи с месце, с кашкавал, краставички – разнообразих си менюто. Каквото остана и не успяхме да изядем, той ми го предложи, а аз бях много далеч от мисълта да му откажа:)</p>

<p>Продължихме си по билото и уж ходихме много, а от дясната ни страна Златица и Пирдоп сякаш не мърдаха.</p>

<p>Горе на билото духаше студен вятър, на моменти направо си мръзнехме. Сега оцених полезността на „грешката” си да забравя да оставя ръкавиците си за каране заедно с колелото на Кашана. Макар и с рязани пръсти, все пак топлеха ръцете ми донякъде. Павката търпеше стоически, ама той е силен мъж:) Станеше ли ни твърде студено, минавахме от южната страна на билото. Там вятър нямаше, а слънцето напичаше и си беше жега:) На практика се убедих в правотата на ученото едно време по география как Стара планина била преграда за студените ветрове от север и затова в Южна България било по-топло:) Така, минавайки ту по билото, ту от юг, си регулирахме телесната температура:) Тук се убедих и колко лесно и без да се усетиш, можеш да слезеш ниско от билото. А да заобиколим отдолу тия скали, айде сега малко по тая пътечка и докато се усетиш, вече си 30-40 м под билото и маркировката. Айде обратно нагоре!...</p>

<p>Поглеждаме назад, за да проверим колко сме минали...</p>

<p>Обръщам се и напред да видя колко ми остава до х. „Планински извори“</p>

<p>Мислех си, че виждам в далечината преди последния връх нещо бяло, което приличаше на „Планински извори“. Изглеждаше си далеч, а вече се свечеряваше и не си позволявахме никакви почивки.</p>

<p>Чудех се кога ли най-сетне ще стигнем връх Косица, връх Паскал... По едно време си мислех, че може вече да сме ги минали, когато се изправихме пред една висока „стена”. Изглеждаше плашещо стръмна и висока, но се бях приготвил психически и постоянно си го повтарях – в тази част на Балкана е така, нагоре и надолу, без емоции, просто се катери и не се оплаквай!</p>

<p>Качихме се горе и реших, че това сигурно е Паскал. Обаче малко след него имаше друг връх с подобна височина, но с пирамидка отгоре, каквато знаех, че има на Паскал, и затова си мисля, че първия сигурно е бил Косица.</p>

<p>Тук някъде от север излизаше каменист път, който нататък минаваше по билото на изток – работа на военните, предполагам. По него се ходеше по-бързо и го следвахме.</p>

<p>Малко след Паскал се разделихме с Павката. На него му предстоеше стръмно слизане надолу към х."Паскал", а после и до Пирдоп, а времето беше напреднало. Още доста по-рано го карах да поема по пътеката, за да не замръква, още повече че му беше първо качване тук и районът, поне отгоре, не му беше познат. Той обаче пропусна пътеката и ме придружи чак до Паскал, за което няма как да не съм му благодарен. Е, хубаво беше с компания, каквато до морето повече нямах, донесе ми момчето храна, батерии, накладки – чудесно! Надявам се, че и на него моята компания му е била приятна:)</p>

<p>Продължих с ускорена крачка по пътеката, която е доста добре очертана и на места дори неприятно дълбока.</p>

<p>По-нататък видях, че онова, което смятах за х. „Планински извори“, всъщност е голяма купчина камъни, а хижата никъде не се виждаше. Трябваше обаче да стигна тази вечер до нея и не се помайвах.</p>

<p>На едно място попаднах на ето тия коне:</p>

<p>Като ме видяха, тоя, белия, който явно им беше водач, тръгна заплашително към мен, а останалите вкупом го последваха и в един момент се оказах почти заобиколен от тях. Имаше нещо заплашително в поведението им или поне аз почувствах безопасността си застрашена и почнах да викам и ръкомахам срещу тях, за да ги разгоня. Не се стреснаха особено, но успях да изляза от обръча и да продължа бързичко по пътеката. Те ме следваха до едно време и ме оставиха на мира. Чак няколко дни по-късно щях да разбера от хижаря на заслон Ботев, че конете просто са очаквали да им дам нещо за ядене, нещо сладко или пък сол, но тогава не го изтълкувах по този начин и ги набедих за планински хулигани:)</p>

<p>Стигнах до едно разклонение на коловата маркировка вляво, където на табела пишеше, че това е пътя за х. „Момина поляна“ и че до нея има 1 час. Малко се поколебах тук дали да продължа към „Планински извори“ или да сляза към тая хижа. Знаех, че „Планински извори“ е всъщност обор. Надеждата ми беше в информацията, която имах от интернет, че една от стаите е в по-човешко състояние (използвала се от пастирите на стадата) и е възможно да се преспи в нея. Обаче ако тия пастири си бяха там, в стаята, и не ми разрешаха да я ползвам и аз, както беше станало с Гьоко по време на неговия поход ( http://moiteplanini.com/story/kom-emine ... _luta.html ), какво правех тогава? Но пък и не ми се слизаше от билото, щях да загубя поне 2 часа и половина (заедно с връщането), а идеята беше в тоя участък да не губя никакво време, нали затова ангажирах и човек да ми прекарва колелото? Реших да рискувам и да продължа към „Планински извори“, пък все някак щях да се оправя.</p>

<p>Слънцето още не беше залязло, когато зад поредния баир, долу, в ниското, се показа хижата. Часът беше 20:45.</p>

<p>След нея по пътеката видях и извора Петте чучура. Дотук добре, успяхме. Да видим сега как е хижата...</p>

<p>Както и очаквах, трагедията беше пълна. Наоколо имаше десетки, да не кажа стотици, коне и крави, около хижата беше кално от дъждовете и стъпките на животните, прозорците с изпочупени стъкла, навсякъде се валяха боклуци, а повечето от стаите изглеждаха така:</p>

<p>А каква хижа е било преди време! Масивна и здрава постройка на три етажа, с плочки по подовете и стените, бани, тоалетни, умивалници... Просто ми е непонятно как изобщо са успели да построят всичко това, и то на място, до което се стига само пеша или на кон? Пълна трагедия и печален символ на българщината в днешни времена...</p>

<p>Намерих търсената стая. Вратата й почти се затваряше, прозорците бяха позапазени, а на едно от леглата дори имаше дюшек и възглавница. Нямаше човек наоколо, така че тази стая щеше да бъде моя подслон за през нощта.</p>

<p>Навън почти се беше стъмнило, когато след огледа на хижата излязох да си налея вода. От разказа на Светлин знаех, че до хижата имало някаква тръба, спукана нарочно, за да пият животните оттам. Не я видях обаче, а и наоколо имаше много животни и не ми се мотаеше около тях. Особено ме притесняваше един бик до вратата, който ме гледаше заплашително. Взех едно желязо в ръка, което ми даде известно преимущество, и преминах покрай него. Същият тоя бик ми демонстрира на няколко пъти вечерта своето величие и мъжка сила, онождайки в мое присъствие няколко крави:)</p>

<p>Нещо не бях преценил вярно разстоянието до Петте чучура, мислейки си, че е наблизо. Знаех за около 500 метра и наистина се оказа толкова, ако не и повече, но явно просто ги бях подценил тия метри. Отне ми към половин час, докато се върна с водата, вече по тъмно.</p>

<p>Оправих си леглото,</p>

<p>сварих си със спиртника топло чайче, за да си сгрея душицата преди очакваната хладна нощ,</p>

<p>вечерях с останалите сандвичи и краставички от Павката и към 23:30 ч. легнах да спя.</p>

<p>Добър ден беше. Движих се над 15 часа и изминатото разстояние беше добро – 39 км с колелото и не знам колко пеша. Не валя, калта беше само до х.“Чавдар“, и то не навсякъде, предаването на колелото мина безпроблемно, имах си приятна компания известно време и достигнах до предварително набелязаната цел. Чувствах се изненадващо добре, оказах се издръжлив пешеходец и краката ме слушаха отлично. Имах си вече накладки и батерии за челника. Специално батериите се оказаха много ценни тая вечер в тъмната хижа. Иначе с фенерчето на телефона щеше да е мъка...</p>

<h3>06.07.2010 (вторник)</h3>

<p>Изневерявайки на досегашната традиция да правя обобщенията след края на деня, ще започна с това, че този ден бе най-добрият ми, апогеят на моето пътешествие! За моите си стандарти изминах огромно разстояние и се чувствах перфектно през цялото време! Времето също беше с мен – отново не валя и беше приятно хладно. Бях влязъл в така желания 11-дневен график за преминаване на целия маршрут и дори си мислех, че ако продължавам така, може да стигна дори до немислимите за мен 10 дни!</p>

<p>Но нека да караме подред.</p>

<p>Пак не спах много добре, будих се често. До някое време ми беше приятно топло в спалния чувал, но на сутринта чувствах хлад. Станах в 4.45 ч. Поради липсата на вода за миене в хижата изобщо не бях си събувал чорапите. Реших да изкарам и този ден така, с вчерашните лепенки по краката, пък вечерта ще ги сменя. Надявах се да няма много роса по тревата или по-скоро вятъра да я е изсушил, и си обух маратонките. Отново топло чайче с мед, събиране на багажа и в 6.05 ч. потеглих на изток.</p>

<p>Изгревът</p>

<p>Имаше росни капчици по тревите, но не чак толкова, че да ми се намокрят краката. Напълних си пак шишетата на Петте чучура.</p>

<p>И започнах лекото изкачване към Тетевенска Баба.</p>

<p>Поглед от Тетевенска Баба назад, където остана х.“Планински извори“.</p>

<p>Импровизираните гети, направени от отрязаните крачоли на стария панталон на дъщерята на колежката ми Валя, се оказаха добро решение и пазеха краката ми от влага, камъчета и треволяци:)</p>

<p>Ходенето беше леко. Беше неочаквано за мен да установя, че ходенето може да ми е толкова безпроблемно и дори приятно. Никога досега не ми се беше налагало да ходя толкова дълго, а в случаите, когато е трябвало да съм на крак по цял ден и да тичам напред-назад по задачи, все нещо ми е ставало – я някой крак ще ме заболи, я някоя става или сухожилие... Сега краката просто ме слушаха и не ми създаваха никакви проблеми. Чувствах се малко като маратонците, за които бях понаучил туй-онуй в последно време и се гордеех със себе си:)</p>

<p>Първата по-значима цел за деня беше връх Вежен.</p>

<p>По картите пишеше, че разстоянието до него е 5-6 часа. Пътят минава покрай красиви скални образувания:</p>

<p>Мислех си да закусвам на чешмата, която е преди да започне изкачването към върха. По някое време обаче ми пристърга на стомаха и слезнах 50-ина метра южно от билото на завет, за да хапна малко орехи и фурми. Това е храна, която добре засища, а и дава доста енергия.</p>

<p>Гледка към село Антон от мястото за закуска.</p>

<p>Златица и Пирдоп вече са останали видимо назад:)</p>

<p>Вежен се приближаваше отчайващо бавно. Гледаш го, ей там отпред е, ходиш, ходиш, часовете минават, а като че ли стоиш на едно място...</p>

<p>Мааалко по-близо до Вежен...</p>

<p>Но не бях много нетърпелив, ходенето ми спореше и ми беше приятно. Знаех, че трябва да мина върхове с имена като Булуваня, Братаница, някакъв безименен преди Вежен, но кой след кой следваше и кой точно съм преминал, ме мързеше да отварям картата и да проверявам. Пък и нямаше голямо значение, те си бяха почти еднакви и така или иначе нямаше да си ги спестя:)</p>

<p>Поглед на запад и разклонението за х."Бенковски" (ако не се лъжа)</p>

<p>Ето го най-после и Кончето:</p>

<p>А над Вежен се струпаха облаци, които скриха върха. Облаците идваха от север и покриваха почти цяла Северна България или поне това, което се виждаше от нея. А на юг беше слънчево. Започнах леко да се притеснявам от развалянето на времето. При една евентуална буря с гръмотевици щеше да си е доста опасно на билото. Варианти бяха слизания до хижите Бенковски или Вежен. Първата я бях подминал вече, оставаше втората, но не знаех пътя за нея. Все пак за момента не беше страшно и продължих напред.</p>

<p>От Кончето, поглед на юг.</p>

<p>Светлин и Зарко бяха минали Кончето по някаква подсичаща пътека от север сред гъсти хвойни. Аз не видях тая пътека, ходех си по зимната маркировка. Светлин съветваше, че е по-добре по коловете дори и когато си с колело, но след като минах през скалите като пешеходец, лично аз не споделям неговото мнение.</p>

<p>Старопланинското конче е вече преминато.</p>

<p>Явно се движех по границата на резерват „Царичина“, който обхваща местностите северно от Вежен.</p>

<p>А самият връх вече е пред мен, макар и заради мъглата да не го виждам. Пък може и да е за добро:)</p>

<p>Северно от Вежен. Някъде там долу може би е Рибарица, но не познавам добре района и не съм много сигурен</p>

<p>Започвам изкачването</p>

<p>Реших, че от облаците над върха няма да вали и дядо Боже само се опитва да тества решителността ми:) Духаше ужасен вятър, направо се опитваше да ме отмести от пътеката, но за щастие беше страничен и не пречеше много на движението напред.</p>

<p>Тук се опитвам да покажа нагледно силата на вятъра.</p>

<p>Оттам идвам...</p>

<p>...и натам отивам.</p>

<p>Качването не е трудно, склонът е полегат, но от тая мъгла нищо не виждах. Стараех се само да не изпускам коловете от очи.</p>

<p>Погледът е назад, на запад, попаднах сред стадо коне, а коловете вдясно водят към х."Вежен".</p>

<p>Най-после, в 11:40 ч., от мъглата се показа и пирамидката на върха.</p>

<p>Бая студеничко си беше горе...</p>

<p>Нищо не се виждаше наоколо, но пътеката си личеше добре.</p>

<p>Почна се едно дълго слизане, минаване отляво на някакви скали... Не е много приятно да не виждаш накъде вървиш, но поне маркировката е добра и се следва лесно. Като слязох по-ниско, се откри по-добра видимост напред.</p>

<p>Оттук до връх Юмрука ще оставя снимките да говорят.</p>

<p>Това в центъра сигурно е Розинската мандра, а долу в ниското – с. Розино</p>

<p>Поглед назад. Пътеката си е стръмничка повече, отколкото личи на снимката.</p>

<p>Наистина си е ветровито тук...</p>

<p>Оттук някъде започва подсичането на връх Юмрука, което ми се стори изненадващо дълго. Уж х.“Ехо“ се виждаше съвсем наблизо, пък не идва и не идва. Маркировката е направо дразнещо навсякъде, на всеки камък по няколко пъти. Странно защо е това престараване там, специално под Юмрука просто няма как да тръгнеш в погрешна посока – на стръмна пътека си, нагоре е изключено, надолу е безумие, а хижата се вижда отсреща. На фона на други участъци от маршрута с липсваща или много стара и рехава маркировка наистина е дразнещо.</p>

<p>Ето я и хижа „Ехо“</p>

<p>На „Ехо“ бях в 14:10 ч. Отвън една жена простираше пране и се оплакваше от силния вятър. Лекичко й отбелязах, че на Вежен духа доста по-силно, но тя упорито си твърдеше, че на хижата вятърът винаги е по-силен, отколкото горе. Е, нека си го вярва:) Попитах за някаква готвена храна; няма, нямало туристи и не са готвили. Помолих я да ми направи една снимка на фона на хижата; не можела, да съм питал вътре в хижата, имало едни младежи, те ще ме снимат и изобщо, каквото искам, да се обръщам към тях. Надявах се на топъл прием и топла храна тук, все пак „Ехо“ е хижа с големи претенции, а гледай какво посрещане... Влизам вътре, питам един младеж, който се оказа син на жената и нещо като хижар тук, дали има някаква готвена храна, каквато и да е. Няма, ако искам, да си взема нещо от бара - вафли, кроасани... Добре, викам му и си излязох в преддверието, като пътьом побутнах вратата на бара, която се оказа заключена. В недобро настроение от отношението си извадих мюслите и почнах да ям. Почти се бях нахранил, когато отвътре излезе една видимо притеснена млада жена, която ми заобяснява, че всъщност имало една порция леща. Е, добре де, защо не ми казахте веднага? Ами, лещата била за работниците отвън, но една порция можела да ми отдели. Ами, добре, няма да я откажа. Хапнах си лещата, измих зъбите на чешмата отвън, като преди това търпеливо изчаках около 5 минути да се напият три коня с вода, самоснимах се пред хижата...</p>

<p>...и в 15:25 ч. поех по вече познатия път към х.Козя стена.</p>

<p>За разлика от миналата година, сега на 1-2 места по пътеката имаше табели, че има пропадания и преминаването през нея крие рискове. Имаше и обходни маршрути. Не се впечатлих особено от предупрежденията и си минах през забраненото:) Сега нямах колело с мен, вървях бързо и се радвах на кондицията си:) Срещнах на едно място двама младежи, момче и момиче, които проявиха особен интерес към багажа ми, когато им отговорих закъде съм тръгнал:) Общоприето е да се смята, че за Ком-Емине трябва да носиш голяма и тежка раница. Ами, не е вярно просто, зависи от удобствата, които мъкнеш със себе си. Аз определено не смятах, че „оборудването” ми е спартанско и въпреки това едва ли носех повече от 10 кг в тоя момент. Та, тия младежи, като разбраха с каква скорост се движа, ми казаха, че явно скоро ще настигна една група софиянчета, да им предам поздрави.</p>

<p>Бързо-бързо и Козя стена се появи отпред.</p>

<p>В 17:15 ч. бях пред хижата, където имаше кой да ме снима:</p>

<p>Тук се чух с Жоро (joropc) по телефона и го предупредих, че някъде към осем, осем и половина очаквам да съм на Беклемето. Той ме пита къде съм. На Козя стена. Козя стена, че то оттам са си 2 часа, седем и половина ще те чакам! Не вярвах да успея за 2 часа, но защо пък не, щом Жоро го казва, пък и днес съм много бърз!:)</p>

<p>След хижата се открива ей тази гледка:</p>

<p>Пътеката, по която минах предния път с колелото, заобиколи без маркировка отдясно най-дясното връхче, което се вижда на снимката и тогава дори си помислих, че съм се загубил. Тогава видях Троянската арка и се оправих, но сега знаех, че трябва да има и друг път, маркиран и по-пряк. Тръгнах, уж внимавах много и пак не уцелих! Пак се озовах в ниското, на пътеката, която си знаех. Ама какво пък, сега не мъкна колело, мога да си позволя малко волна програма:) И като драснах право нагоре, през едни треви и хвойни, нагоре и само нагоре, държейки се с ръце за хвойната, докато излязох на високото, точно на мястото, където излиза и вярната пътека:</p>

<p>Това е мястото, до което издрапах през хвойната, а изгледът е назад, към х.“Козя стена“</p>

<p>От същото място, но в източна посока. Следва връх Козя стена, Бальова планина, Троянската арка...</p>

<p>Минах покрай Червената локва</p>

<p>и без бавене продължих по козята пътечка нататък.</p>

<p>Тук изгледът е в обратна посока</p>

<p>Миналото лято с колелото бях подсякъл Бальова планина от север по лятната пътека. Сега реших да мина по билото. Има си изкачване, но за ентусиазиран пешак това е нищо, горе е равно, но спускането е неприятно – отразява се зле на коленете.</p>

<p>Изкачвам Бальова планина и поглеждам назад към Козята стена</p>

<p>А тук започвам спускането от другата страна и Троянската арка вече ме очаква. Бърз съм, Жоро дали е докарал колелото?</p>

<p>Естествено, човекът е точен!</p>

<p>В 19:25 ч. в превъзходно настроение, учудващо свеж след цял ден ходене, бях на Беклемето. Запознахме се с Жоро лично, направихме си снимки, които той щеше да пусне същата вечер във форума, натоварих багажа и се приготвих за тръгване. Жоро ме беше питал преди това каква храна да ми донесе и бях поръчал само малко ядки, а пък той като извади един плик с над едно кило ядене – то шоколади, сусамки, енергийни гелове и барове, неща, които никога не бях ползвал, а ето сега... Той направи и още нещо, което няма да спомена тук, но то ми показа още веднъж що за човек е. Казах си, че съм длъжен оттук нататък да стигна до Емине не само заради себе си или за пример на детето си, ами и заради Жоро.</p>

<p>Малко разяснения за пътя напред от негова страна и газ по баира.</p>

<p>Естествено, малко след това се спрях объркан, въпреки простичките му указания /извинявай, Жоро:)/. В тоя момент край мен минаха два мотора, единия го караше мъж с военен камуфлаж, който возеше едно момиче отзад, а другия – млада девойка:) Питам ги за пътя към „Дерменка“, те викат „Карай след нас“, и отпрашиха напред. Е, хубаво, ама отпрашиха толкова бързо, че ги загубих веднага след първия завой. Появи се маркировка обаче, нямаше страшно. Със съжаление видях, че излишно съм катерил един баир, пътя го подсичаше отдолу... Вероятно Жоро и това ми е казал, ама няма кой да го чуе... В един момент наклонът на пътя стана само надолу, скоростта се покачи , а след като едно голямо куче ме подгони, се вдигна яко и адреналина! Само че с над 40 км/ч му беше трудно да ме догони:)</p>

<p>В 20:26 ч. стигнах заслон „Орлово гнездо“.</p>

<p>Жоро ми беше казал, че заслонаджията е готин тип и при него ще си изкарам добре. До "Добрила" явно нямаше да стигна тая вечер, бях решил да спя тук. Хубаво, обаче готиния тип, който наистина се оказа точен, ме уведоми, че няма нито топла вода в момента, нито готвена храна, понеже няма гости. И най-приятелски ме посъветва да се спусна до „Дерменка“ (само на едно място съм щял да бутам, че е по-стръмно, дори ми го показа, другото е само надолу), която била на не повече от 20-ина минути с колелото, а там със сигурност имат каквото търся. Благодарих му на човека, не излезе печалбар, и продължих по пътя.</p>

<p>Нататък е изровено и има неприятни камъни, което при моите никакви спирачки не беше благоприятно, но с повече внимание се справих. Наистина бутането беше само на мястото, което ми показаха. В 21:07 ч. стигнах до „Дерменка“. От Беклемето дотук са към 11 км.</p>

<p>Хижата се оказа нещо като хотел, в ресторанта гърмеше оглушителна музика и се веселяха доста хора. Щях да спя сам в стая, а стаята се оказа ето тази:</p>

<p>Имаше и баня с топла вода, където веднага слязох да се изкъпя и изпера. Там имаше още три момчета и едно момиче, които пеша правеха Ком-Емине. Поразговорихме се и стана ясно, че това е групата софиянчета, на които трябваше да предам поздрави от ония хора, които срещнах след х.“Ехо“. Доста бързо ги бях настигнал:) Те се оплакваха от времето, били загубили много дни в лутане и изоставали сериозно от графика си. Под Вежен се наложило да спят непланирано, след като се объркали в мъглата и не могли да намерят отбивката за хижата, а там ги зачукала и градушката. Попитах момичето доколко са сериозни и твърди в намерението си да стигнат до Емине, като си мислех, че ще е хубаво да знам, че след мен по маршрута идват хора и ако ми се случи нещо, поне ще ме намерят. Увери ме, че със сигурност ще стигнат. А дано, викам си, не че аз съм много опитен турист, ама тая групичка май съвсем не беше наясно с нещата... А планът им е бил да го минат за 13 дни цялото! Пеша!</p>

<p>Слязох долу в ресторанта и хапнах една гъбена супа. Нямаше обхват на телефоните ми и хижарите ми позволиха да ползвам техния телефон в кухнята, който беше някакъв по-особен, за да се обадя на жената да й кажа къде съм. Тия хижари са приятни хора, поканиха ме на тяхната маса, и интернет-връзка ми предложиха даже, едвам се отскубнах да ходя да си лягам, все пак ме чакаше нов дълъг и изтощителен ден, а пък те безгрижно щяха да се веселят и утре:)</p>

<p>На отсрещната маса едно приятно момиче с много изразителни устни така ме заглеждаше, че чак ми стана неудобно, а в същото време се чудех откъде ми е позната. Използвайки една бърза среща на погледи, тя с жест ми обясни (понеже заради силната музика вербалната комуникация беше невъзможна), че е от групичката с моторите, с които се разминахме на Беклемето. Ама нали беше с каска тогава, та не я познах веднага:) Та, интересът й бил, за да ми покаже, че се радва, че все пак съм намерил пътя към хижата. А пък аз какво си помислих...</p>

<p>Така завърши този хубав и успешен ден (15 часа движение и неизвестно колко километра). За първи път в живота си направих дълъг пешеходен преход по билото на планината и всичко мина чудесно – без болки, без рани, без жега и дъжд, в перфектно настроение и кондиция. Всичко вървеше по план и се надявах и занапред да е така.</p>

<h3>07.07.2010 (сряда)</h3>

<p>По изключение спах добре и хич не ми се ставаше, но в 4:00 ч. все пак се надигнах. Исках този ден да стигна до заслон Ботев през хижа Левски, въпреки че Жоро ми беше казал, че това е трудно, макар и не невъзможно. Събрах си прането от външния простор, но пак не беше изсъхнало, лошооо... Времето не предвещаваше хубав ден. Цялото небе беше покрито с ниски и тъмни облаци, имаше и мъгла, макар и не гъста. В единия край на хоризонта обаче, в периферията на облаците, се виждаше късче ясно небе, което даваше плаха надежда. Умишлено се забавих с тръгването, за да видя как ще се развие атмосферата и ако завали, въобще да не тръгвам. Навлизах в района на връх Ботев и не исках да поемам никакви рискове, а и идвах за първи път тук. Междувременно се бяха събудили и софиянчетата, те спяха в съседната стая. Опаковаха се и те по всички правила, специални шарени облекла, обувки с мембрани, големи раници, щеки... На техния фон не знам как съм изглеждал:) Тръгнаха към 6:00 ч. и след малко се върнаха – имало табела, че пътя е опасен и минаването по обозначената пътека е забранено. Отваряха карти, гледаха, разискваха, а пък аз ги слушах и си оправях накладките. После пак тръгнаха, вече окончателно. В 6:20 и аз излязох. До момента не беше заваляло, надявах се да се задържи и по-нататък, поне да стигна „Добрила“, пък после ще видим...</p>

<p>Въобще не ходих да търся забранената пътека. Знаех, че от Беклемето до „Добрила“ има черен път, трябваше да е този, по който дойдох вчера, значи по него трябва и да продължа. Не беше маркиран обаче и се спускаше надолу в началото, което не ми хареса особено. Посоката му също не ми изглеждаше да е правилна. Оказа се обаче, че пътя прави дъга и слиза надолу само за да премине през едно дере, после навлиза в гората, а там маркировка вече имаше. Вероятно пряката пътека спестява обикалянето и от „Дерменка“ се спуска право в дерето, а после влиза в гората и се съединява с пътя, но по някаква причина сега минаването по нея не е разрешено. Както и да е, продължих си спокоен, че съм на прав път. На места карах, но повечето беше бутане заради калта и наклона. На едно място маркировката се отби вдясно в гората и се намърдах сред едни мокри храсталаци и високи треви без пътека, едвам издрапах. Преди мен обаче беше минавал някой, следите в тревата си личаха, а и маркировка си имаше. Малко по-нататък с голямо неудоволствие видях, че пътеката просто е съкратила един завой на пътя. Мама му стара, защо не си вървя по пътя, като знам, че той води до Добрила?:(</p>

<p>По пътя срещу мен се задаваха двама души. Като наближиха, се оказа, че това са момичето и едно момче от софийската група. Връщаха се, на момичето му се възпалили ахилесите и с Ком-Емине са дотук. Другите двама продължавали. Е, здраве да е, догодина пак ще опитат. Беше ми чудно как преди един час й нямаше нищо и изведнъж – възпалени ахилеси!... Е, по-късно разбрах как стават нещата, но и на това ще му дойде времето...</p>

<p>Изкачих някакво връхче, от което се откри гледка назад към х.“Дерменка“.</p>

<p>После падна мъгла и гледките липсваха, само следвах стриктно маркировката. Имаше доста стръмни баири и за изкачване, и за спускане и не ми е съвсем ясна теорията на някои, че до „Добрила“ по целия път може да се кара... Имаше и някои по-равни места, но сега те бяха заети от големи, кални локви, които разочаровано трябваше да заобикалям</p>

<p>Сухите факти сочат, че „Добрила“ е на съвсем малко повече от 10 км след „Дерменка“, ама сред калта, липсата на гледки, мъглата и разочарованието, тия 10 км ми се сториха поне двойно повече:( В 8:45 ч. бях пред хижата.</p>

<p>Личи ми, че не съм много доволен:)</p>

<p>Там направих нещо като втора закуска (след чая с мед сутринта) с една топла леща и сладките изкушения на Жоро от вчера:) Новата ми философия на хранене диктуваше, че не трябва да ям такива неща, но след като вече ги нося, ще ги ям, какво сега, само да ми тежат ли?:)</p>

<p>Нахраних се добре, осведомих се за маршрута към х.“Левски“ и в 9:50 ч. поех по маркировката към хижата, която е със син основен цвят. Знаех, че ме чака дълъг и труден път сред хвойни и се бях подготвил психически, че ще е тежък участък. През Купена беше немислимо за мен да влача това колело и целия ми багаж, а и горе билото беше обвито с гъста мъгла и облаци, та никак не съжалявах за обходния си маршрут.</p>

<p>Тръгнах по пътеката за х.“Левски“ и на всяка крачка се изненадвах, че ужасът, който очаквах, го нямаше. Равна пътека, вярно, с хвойна отстрани, но не много висока, и колелото спокойно си се буташе отгоре върху нея. Още в началото имаше стада крави...</p>

<p>...охранявани от зли кучета, старите ми познайници. В този район кучетата имаха лоша слава, на не едно място в интернет бях чел, че е опасно да се преминава оттук и дори имаше случаи на хора, които са се връщали назад към Добрила, прекратявайки походите си, след срещата с песовете. Аз назад нямаше да се връщам в никакъв случай и с разтуптяно сърце, с нож в ръката и решен да им дам кървав отпор, напредвах към тях. Определено ги разколебах в недобрите им намерения, защото на повече от 20-ина метра от мен не се приближиха, задоволявайки се само със злобен лай. Отминах нататък към следващите красоти.</p>

<p>Около два часа след „Добрила“ се разминах с ей тия добри люде:</p>

<p>Стар балканджия с турски акцент, естествено, помисли ме за превъртял заради това, че съм тръгнал с колело за морето, и то през Балкана, и ми предложи да ми даде кон:) А за хижа „Левски“, към която се бях насочил, се изказа „Чи то е многу далйеч, три часа има дотам!” Как да му отговориш?:) Пожелахме си всичко добро и всеки по пътя си.</p>

<p>А по моя път следваха тези пейзажи:</p>

<p>Това, предполагам, е пасището Топалица, имаше стотици животни на това място.</p>

<p>До това пасище движението ми беше леко и сравнително приятно. Дори се чудех на Светлин защо толкова негативно се беше изразил в разказа си за тая пътека, я гледай колко е приятна и какви са красоти!... Е, вярно, само бутане е, но какво пък, нали няма баири. Не беше твърде горещо, подухваше вятър, а облаците периодично скриваха слънцето и наставаше хлад. Тук обаче пътеката пое по стръмен склон сред по-гъсти хвойни и на моменти дори я изпусках, като се бърках по други хоризонтални пътечки, направени от конете и кравите, като се мъчех да спазвам посока все по хоризонталата или леко нагоре – бях добил фобия от спусканията, защото после трябваше да драпам по баира:) Тук обаче маркираната пътека си се спуска стабилно надолу, което сред хвойните наистина не е никак приятно.</p>

<p>Влизането в гората на път за хижа „Левски“ става ниско долу и тук горе-долу се добива представа наистина колко много надолу трябва да се слезе...</p>

<p>Ей онова там, малко вдясно от центъра на снимката, е х.“Васил Левски“</p>

<p>Отново среща със старите ми познайници:)</p>

<p>Лъже, че жаден, преди малко видях цялото стадо да пие от един извор край пътеката:)</p>

<p>А пък тая приятелка или беше умряла, или се правеше на умряла! По нищо не личеше нещо да й има, но не помръдваше, както й да я побутвах.</p>

<p>Изглежда безобидно, но спускането тук си е зловещо!</p>

<p>Малко по-ниско и надежда, че хижата не е далеч. Блажени са верующите!</p>

<p>А пък това е неопровержимото доказателство, след което трябва вовеки да замлъкнат всички критици, твърдящи, че х.“Левски“ не лежи на маршрута Ком-Емине!</p>

<p>Стигнах най-сетне до гората. Тук беше сенчесто и ги нямаше вече гадните хвойни, но отново се появи калта  Пътеката върви по стръмен, разкалян склон, с паднали тук-там дървета и клони, пързаляше се и бутането на колелото беше неприятно. Но може би това, което най ми разваляше настроението, беше, че хижата не идваше и не идваше, а аз я очаквах буквално след всеки завой. Преминах поне 3-4 такива рекички...</p>

<p>...и накрая вече съвсем се отчаях, когато най-сетне в 15:29 ч., след 15 километра и почти 6-часово бутане от „Добрила“, пристигнах на х.“Васил Левски“.</p>

<p>Колкото ми беше приповдигнато настроението в първите 3-4 часа от последния преход, толкова беше скапано сега. Бях гладен, чувствах умора и на левия крак имах нов мазол заради борбата с гадния наклон и калта в гората. В кухнята на хижата имаше две жени. Питам за ядене; има току-що сварена леща. Отбелязвам, че вече доста леща изядох в последно време, но няма да откажа и тази. Ако съм искал, може и омлет да ми направят. Хубаво, тогава и леща, и омлет!:) „Брей, че гладно момче!” – викат леличките:) Хапнах си хубаво и ги питам колко е до заслон „Ботев“. Ами, 4 часа по принцип, ама ако съм бърз, и за 3 може. Е, мисля си, определено с това колело по тоя баир няма да съм бърз, но и за 5 часа да е, пак ще успея. Окрилен от тая мисъл, добих кураж и ми дойдоха нови сили.</p>

<p>Докато се хранех и си почивах в столовата на хижата, пристигна и един младеж, който бил от Враца, пък сега живеел във Видин – обратното на мен:) Той ми разказа за маршрута нагоре, очертавайки го нагледно на огромната снимка на района, заемаща цяла една стена на столовата. Не можах въобще да се ориентирам на тая снимка, в интерес на истината...</p>

<p>Към пет без десет тръгнах нагоре, готов психически за епично бутане. Пътеката към връх Ботев, очертана със зелена маркировка...</p>

<p>...е доста стръмна, особено в началото, но времето беше приятно хладно и това улесняваше нещата. Вече се бях съвзел от лошото настроение и имах нов прилив на сили и решителност да стигна до заслона. Жоро беше казал, че ще е доста трудно за един ден да стигна от „Дерменка“ през „Левски“ до заслон „Ботев“. Жоро е стар планинар и мнението му, поне пред мен, си тежи. Обаче бях на път да го постигна, аз, чиновникът без никаква физическа подготовка, и бях горд от себе си! Ще оставя снимките да говорят вместо мен за маршрута нагоре към билото:</p>

<p>И ето ме най-после горе на билото. Мислех си, че заслонът вече трябва да е близо и крещях от радост и въодушевление сред силния вятър!</p>

<p>Не знам защо бях решил и си бях втълпил, че след като изляза на билото, трябва да тръгна надясно по него на път за върха. Горе обаче имаше колове и табела, че връх Ботев е точно в обратната посока. Тоест, към мъглата, която се вижда, и заради която не се вижда нищо по-нататък. При това имаше две табели за върха; на другата пишеше, че посоката й указва летния маршрут. А сега де? По кой път да хвана – зимния или летния? А заслонът точно на пътеката за върха ли е или не е? Ами ако го подмина, без да го видя? Картите не дадоха отговор на тия въпроси. Почнах да звъня за помощ на приятели – на Жоро (joropc), на другия Жоро (kibikoff), на един човек, чийто телефон бях получих с указанието, ако имам проблем с маршрута, да му звъня... Глобул мълчеше, а М-тел ми даваше пълен обхват, но не можеше да набира. Накрая успях да се свържа със Светозар (zacky във форума), той беше минавал Ком-Емине преди 2-3 години и ми беше дал карт-бланш да му звъня за маршрута. Обяснявам му къде съм, ама той нещо не можа да се сети, не е минал оттук на неговия преход. Добре, както и да е, зимния или летния път? Мисли, че зимния е по-правилен. А заслонът на пътеката ли е? Май да. Е, доверих му се, въпреки че не ми звучеше много уверено, но не сбърках – по зимния път и в мъглата коловете поне даваха някаква сигурност, а заслонът наистина беше почти на пътеката (после от Вальо, заслонаджията, разбрах, че летния път е по-лесен и кратък, но дори да знаех това предварително, сигурен съм, че пак щях да избера коловете). Всичките ми сетива бяха нащрек, бях в района на връх Ботев, за който бях чел не една или две истории за загубвания или нещастни случаи, станали тук, и то на хора, които неведнъж са идвали. А на мен ми беше за първи път, вечерта настъпваше и всичко наоколо беше обвито от гъста мъгла.</p>

<p>Поех по пътеката, а нагоре беше зверско изкачване. Не знам нито колко път съм минал, нито откъде точно, но следвах само коловете. Стигнах до табела, указваща, че връх Ботев е надясно. Там май беше вече билото и беше равно, ако не се лъжа. Пак не знам колко съм бутал, когато стигнах до паднал на земята кол с табела за върха. А сега де? Колът така положен до бетонната пирамидка, че табелата показва посока надясно от досегашния ми път. Обаче ако приемех самия кол като един вид „стрелка”, без да се съобразявам с табелата, той „сочеше” право напред. Отидох първо малко напред, но започна стръмно спускане, сякаш се спусках от билото на север. Върнах се обратно до падналия кол, ориентирайки се по следите на колелото в тревата, защото го бях изгубил от очи, и поех в посоката, указана от стрелката. Скоро попаднах на друга табела, доказваща, че съм на прав път:</p>

<p>Последваха някакви спускания в мъглата, като тук-там се качвах на колелото, където беше по-равно. Почна леко да ръми, маратонките ми се намокриха в тревата, но нямах време да мисля за това, напрежението ми почна да достига върхови стойности, заслонът не идваше, табели за него нямаше никакви, падаше мрак и не виждах нищо, мамка му! Чу се някакво мучене наблизо, дрънкане на звънци и силен конски тропот. В тая мъгла, викам си, това препускащо стадо дали може да ме сгази? Не ме прегазиха, само изплуваха от мъглата близо до мен:</p>

<p>На другия ден от Вальо, заслонаджията, разбрах, че конете са ме усетили, че минавам, и са дошли да им дам нещо за хапване.</p>

<p>Най-после достигнах до табела, указваща колово отклонение към заслон „Ботев“. Оказа се съвсем наблизо, но ако нямаше колове, нямаше и как да го видя. Часът беше 21:15.</p>

<p>На входа ме посрещна Голди (на другия ден разбрах как се казва), чийто външен вид и размери ме постреснаха в началото, но веднага прецених, че точно на това толкова посещавано място едва ли биха държали зъл пес, и то отвързан.</p>

<p>Успокоен вече, че съм достигнал целта, влязох вътре. Печката гореше, а на просторите около нея бяха нависени сума ти дрехи. Казаха ми, че в заслона има само две момчета, които в момента спят, така че тихичко да се оправям в спалното. Влязох в банята да се изкъпя и изпера, като ме предупредиха, че няма много топла вода. Така си и беше, но успях да се оправя. Нависих аз и моите дрешки и маратонки около печката да съхнат и седнах да хапна една леща. Вальо гледаше полуфинала Германия-Испания от световното. Догледах го и аз заедно с него и отидох да си лягам.</p>

<p>Мъгливият и дъждовен завършек на този ден помрачиха малко настроението ми, въпреки че достигнах заслона, точно както си бях наумил. Движение по маршрута – 14 часа и 55 минути, изминати километри – 34, почти всичките бутане. Имаше умора, няма как да не е така след толкова бутане по баирите, но не беше нещо особено, чувствах се добре. Времето навън не предвещаваше нищо добро за следващия ден обаче, а в прогнозата за времето казаха, че на Ботев се очаква дъжд, мъгла и температури от порядъка на 5 градуса. Поради тая причина реших да не ставам рано, а най-после да се наспя като хората. Затова не си навих и алармата; когато се събудя – тогава!</p>

<p>08.07.2010 (четвъртък)</p>

<p>Спах си много добре. Събудих се и станах към 7 без 10. Навън беше мъгливо, но не валеше. Маратонките ми не бяха изсъхнали, за съжаление, но така или иначе в това време те не ми трябваха. В заслона още никой не беше станал и си направих чай с моя спиртник. После се заех да си оправям спирачките. Въпреки че имах нов комплект накладки, не ги сложих, а с ножа пооформих малко ужасно деформираните си и износени стари накладки и си сложих пак тях. Едно е качеството на Deore XT, макар и в подобно състояние, а друго е накладка от пазара за един лев комплекта, пък била тя и чисто нова.</p>

<p>Докато си оправях багажа в спалното, ония двете момчета се събудиха. Оказа се, че това е групичката от „Дерменка“, софиянчетата, останали двама, след като момичето и едното момче прекратиха похода заради възпалените ахилеси. Бяха минали през Купените и още следобеда бяха дошли на заслона, където решили да спят. Казаха, че тяхното Ком-Емине приключва дотук, понеже много били изостанали от графика – в този ден трябвало да бъдат в Котел, а то... Бяха ходили до върха предната вечер, а сега щяха да се спускат надолу през хижа Рай. Сега се замислям за колко ли хора всяка година връх Ботев се оказва последната точка, предела на силите, възможностите и желанието? Снощи бяха уверени, че ще стигнат до Емине каквото и да става, а днес...</p>

<p>Оправих си багажа и към осем часа се нагласих да тръгвам. Вальо поне пет пъти ми предложи да ми даде чорапи, че никак не му харесвах с тия сандали на бос крак в тоя студ навън, но за какво са ми, аз чорапи си имам, просто не виждам смисъл да мокря и тях. Мъглата ту идваше, ту си отиваше от сутринта насам, но поне не валеше. Обаче в момента, в който излязох с колелото навън, и започна да ръми. А-а, не, викам си, още от сутринта да ми вали и духа, а аз да качвам Ботев, няма да стане, ще чакам да спре и тогава. Вмъкнах се обратно в заслона и реших докато чакам, да похапна нещо. Вальо беше пържил филии за закуска, но му бях отказал по-рано, когато ме покани на закуска (нали бях закусвал чай с мед), та сега се задоволих с последните останали и вече малко втвърдени.</p>

<p>Седях си в заслона, гледах телевизия и периодично хвърлях по едно око през прозореца да видя кога ще спре дъжда. Не ме свърташе никак, като знаех с каква скорост се движех до момента, ми беше много неприятно да седя така на едно място и времето да се изнизва покрай мен. В момента, в който навън ми се стори, че дъждът е спрял, си казах, вали, не вали, слагам дъждобрана и тръгвам! Все до Тъжа ще стигна, а после ще видим! Вальо ме беше уверил, че чак до Мазалат има добра колова маркировка, а в тая мъгла това бе най-важното за мен.</p>

<p>Към единайсет без десет излязох от заслона.</p>

<p>Духаше силен вятър, мъглата се вижда на снимката, и лекичко продължаваше да ръми. Вальо ми махна с ръка за посоката, в която да вървя, и се прибра, а аз тръгнах по едни колове. Пресякох нещо като каменисто дере, в което течеше вода, и започнах да слизам някъде надолу. Брех, мама му стара, защо слизам, като трябва да се качвам, нали към връх Ботев съм се запътил? Ама пътеката си слиза надолу и си има колове. След десетина минути достигнах до табела, на която пишеше, че това е пътеката за хижа „Плевен“. Лошо начало на деня, ако продължавам така, не знам докъде ще стигна... Вальо ме беше упътил, но явно грешно съм разбрал кои колове ми е посочил. Айде обратно до заслона, като гледах никой да не ме види, че ще ми се смеят хората... Ама в тая мъгла кой ще ме види? Тръгнах си вече по вярната маркировка нагоре. Вальо ме беше посъветвал да мина по някаква пътека, която не била толкова стръмна, но аз не смеех да изоставя коловете. Все пак нагоре видях тая пътека и в участъците, където имаше видимост към коловете, се движех и по нея. Оказа се, че тя просто прави серпентини нагоре и малко удължава пътя, но снижава наклона.</p>

<p>Вятърът беше много силен и набиваше капчиците дъжд странично, духаше ми качулката на дъждобрана и ми закриваше по тоя начин едното око, ама аз не се предавах и бутах упорито нагоре. Проблемът с твърде дългата предна част на пончото го бях решил с две метални щипки, които си носех да защипвам прането по време на вятър, но се оказаха по-полезни за „съкращаването” на дъждобрана. Е, пак го застъпвах от време на време, вятъра го разкопчаваше и го отдухваше към гумите на колелото, които го поемаха при въртенето си и го затлачваха между накладките и шините. Така можех лесно да го скъсам и щеше да ме е много яд, 50 лв бях броил само за него. Този проблем с пончото ме преследва целия ден, както и следващия, и психически доста ме изтормози. Но нямаше начин, това е положението, не можех да стоя в заслона и да чакам дни наред, докато се оправи времето.</p>

<p>Освен силен, вятърът беше и много студен, и ръцете, и краката ми, особено пръстите, замръзваха. Пръстите на левия крак изобщо не ги усещах от студ. Успокоявах се, че едва ли е толкова лошо, все пак температурата е около 5 градуса и не би трябвало да могат да се получат измръзвания с трайни и лоши последствия. Да си мисля през месец юли дали ще ми измръзнат пръстите, ми е някак странно, но ето, че ми се случи...</p>

<p>На гърба на картата пишеше, че финалното изкачване на Ботев е 40 мин, Вальо беше казал 45, а Светлин и Зарко го бяха качили за около час. За мое учудване и на мен ми отне горе-долу толкова, въпреки доста по-лошите атмосферни условия. По едно време стана по-равно, а в мъглата до пътеката изплува силуета на нещо тъмно и голямо, което се оказа камион. Коловете ме отведоха и до високите сгради на върха, където намерих входа на метеорологичната станция с табелата и спрях за снимка. Разстоянието от заслона до върха е около 2 км.</p>

<p>Личи си, че изкачването в тия условия ме е поизтормозило...</p>

<p>Нямаше никакви хора наоколо, поне навън, а вътре не исках да влизам, дори и за печат – просто не ми беше до печати сега. Минах през тунелчето между сградите и поех надолу по коловете. Пътят е каменист, а в мокрото остатъците от спирачките ми бяха зле и предпочетох да не се опитвам да карам, още повече с нависените сухарки по мен и дългия дъждобран. Бутах си и си псувах късмета да дойда в такова време в най-високата част от Балкана и да не видя нищо. Следвах стриктно коловете, които съкращаваха завоите на пътя. И така до заслон „Маринка“.</p>

<p>Заслонът беше в окаяно състояние, както и очаквах, но тогава ми се стори като истинско спасение. Все пак вътре не духаше и в сравнение с навън си беше направо топло, покривът беше здрав и някои от наровете бяха използваеми в случай на голяма нужда. Все пак бях спал на х.“Планински извори“, която в това си състояние има доста по-малко звезди от заслон „Маринка“</p>

<p>Починах малко, повече психически, отколкото физически, настроих се за още дъжд и излязох от сухия и топличък заслон. Тук се отклонява път за Калофер, ако не се лъжа, но успях да уцеля верните колове за „Тъжа“. Почнаха се някакви изкачвания, слизания, но не виждах нищо наоколо и си нямах представа какво следва. На едно друго място пак имаше разклонение на коловете за Калофер и там вече се заблудих и тръгнах по тях, но с чувството, че не е това моята посока. Неизминал и 50 метра обаче, реших да проверя все пак и другите колове. Червената маркировка беше на тях, не успях да сгреша и този път, но тая мъгла ме изнервяше все повече и повече. Нататък влязох сред някакви хвойнови полета с посока надолу, а пътечката се виеше между отделните храстчета. Май имаше и черен път през тия полета, но от него не се виждаха коловете и не смеех да го следвам.</p>

<p>Не знам колко продължи всичко това, но по едно време излязох на черен каменист път, пресичащ перпендикулярно пътеката. Имаше и голяма червена стрелка да продължа наляво по него. Така и направих. След 5-10 минути обаче ми направи впечатление, че няма маркировка. Това не ми хареса. Оставих колелото и се върнах пеша назад. Открих една купчинка камъни отстрани до пътя, а наблизо имаше на две места ниски бетонови основи на маркировъчни колове, на които металните тръби ги нямаше. Очевидно на това място пътеката се отбиваше вдясно от пътя по посока Тъжа. Върнах се за колелото и поех по тая пътека. Първо беше някаква затревена поляна, а после отново навлязох сред висока хвойна. На едно място обаче, отгоре върху хвойната, имаше табела на Е-3 – на прав път съм значи. Заспусках се надолу, което не беше никак лесно, тъй като водата беше изкопала дълбоки улеи и беше неравно, мокро и кално. Дъждът не спираше, пончото се закачваше по хвойните, мъглата си стои и нищо не се вижда наоколо, абе, въобще, неприятна картинка.</p>

<p>И това не знам колко дълго продължи, но по едно време долу вляво видях гора. Знаех, че преди хижата се влиза в гора и си помислих, че трябва да има още съвсем малко. На едно дърво обаче имаше табела, че Тъжа е на 30 минути. Офф, още половин час, ама с мойта скорост нищо чудно да стане и цял! В гората кал, ама много и хлъзгава кал, а вече се бях уморил и ми беше писнало да бутам из тия клекове и баири. В доста лошо настроение бях изпаднал, няма съмнение. Изненадващо обаче веднага след това видях хижата на отсрещния склон и се учудих колко е близо. Трябваше само да мина през една река, а по пътя до нея – през едно стадо, пазено от зли песове. Взех си от гората един дебел клон и успешно ги преодолях без да се стигне до стълкновения. Пресякох реката и се запътих към следващия кол, когато проумях, че той всъщност е от продължението на маркировката към Мазалат. Не трябвало значи да пресичам реката. Всъщност имаше и хубав черен път, но не бях сигурен къде точно ще ме отведе в тая мъгла, затова предпочетох пак да пресека реката и по стръмната пътека нагоре излязох на хижата. Беше 16:00 ч.</p>

<p>На вратата ме посрещна хижаря, който с малко грубичък (поне така ми се стори) тон започна да ми се кара, задето съм се лутал по пътеката и през реката (бил ме видял от хижата), вместо да си мина по пътя. Обясних му, че не познавам района и в тоя дъжд и мъгла съм следвал само маркировката, както и че след всичко това имам нужда да вляза на топло и сухо в хижата, а не да се карам с него на вратата. Омекна човекът (не е имал лоши намерения, разбира се, просто той си е малко странен), покани ме вътре и веднага донесе чайника, пълен с горещ чай. В столовата на тая хижа има огромна печка, която бумтеше в тоя момент и си беше истинско блаженство да седнеш на топло до нея след всичкия студ навън. Измих се в банята, изпрах си калните дрехи и ги проснах до печката. Имаше още хора в хижата, които се бяха увили в спалните си чували на двойните легла в спалното отзад. Зачудих им се на акъла, при толкова много одеяла по околните кревати, те да се свират в тия спални чували, ама тяхна си работа, сигурно са гнусливи и не искат да се завиват с одеяла, които други преди тях са ползвали. Аз нямам такъв проблем, а освен това съм бил и в казарма:)</p>

<p>Хапнах една гореща, току-що от огъня свалена леща /и рима има:)/ и се поразговорихме с едно от момчетата, което се беше събудило и дойде при мен в столовата. Питам го какво толкова мъкнат в тия огромни раници, след като са излезли само за 2-3 дни в планината. Той ми разправя, че просто така се получавало, имаш нещо, мислиш си, че ще ти трябва, и го натъпкваш в раницата. Не го използваш, естествено, но следващия път пак така правиш:) Дори, като се замислел, не е взел много неща, които си е купил като част от планинската си екипировка, нямало място:) Ама има си човекът парици, купува си. Нека, мисля си аз, добре че има такива като него, да правят оборот на търговците за екипировка, че ако всички са като мен, ще изпукат от глад тия фирми:)</p>

<p>Дъждът навън беше спрял, но не си и помислях да продължавам този ден към Мазалат. Тия 5 часа бутане в мъглата ми стигаха за днес, бях се изчерпал, най-вече психически. Следваха Пеещите скали, за които знаех, че преминаването им е трудно, а маркировката е объркваща и си ги оставих за следващия ден.</p>

<p>Надойдоха след малко още някакви хлапетии, събра се немалка компания. Започна и волейболната среща на нашите национали с Бразилия и страстите в хижата се нагорещиха. Аз не дочаках края на срещата, а и нещата вървяха зле за нашите, и отидох да си лягам. Избрах си последното легло в дъното...</p>

<p>...където беше най-студено, но придърпах още едно одеяло от съседното легло и отпътувах към царството на сънищата:)</p>

<p>Не беше добър тоя ден, само 13 км, и то само бутане, изминати за над 5 часа, много мъгла, вятър, студ, дъжд, страх от изгубване и никакви гледки. Жената също ми се разсърди по телефона, като се чухме, заради това, че от оня ден не съм й се обаждал (то няма обхват, не съм виновен, ама жена е, иди й обяснявай...). Много ме беше яд заради това, че единия ден време, който бях спечелил от Кашана до Беклемето с толкова усилия и с помощта на Жоро, сега го изгубих толкова лесно. Колелото много ме бавеше и ми вгорчаваше живота при тия условия, но няма как – това е положението, ще го мъкна и ще се надявам, че на Изток само ще карам...</p>

<h3>09.07.2010 (петък)</h3>

<p>Не помня дали си бях навил алармата на телефона. Помня обаче как се будих често тая сутрин, но само колкото да чуя барабаненето на дъжда върху някакви ламарини отвън и пак заспивах. Явно лошото време щеше да ме преследва и тоя ден. Към осем без десет се надигнах. Дъждът беше поспрял, а мъглата идваше на талази и отминаваше. Не бързах да тръгвам, изчаквах да видя как ще се развие това скапано време. Противно на навика си да не закусвам, за втора поредна сутрин хапнах няколко пържени филии и чай с мед. Другите също започнаха да се надигат от леглата. Групата на момчето, с което говорих вчера, също щеше да ходи на Мазалат, но не знаели кога точно ще тръгнат и не можех да разчитам на тях. А ми се щеше да не бъда пак сам в тая мъгла по непознатия път. Но... явно се налагаше. В 9:30 ч. тръгнах от хижа „Тъжа“.</p>

<p>Спуснах се обратно по пътеката, по която бях дошъл вчера и после по черния път надолу се повозих до Русалийския проход.</p>

<p>Тук имах известни колебания за посоката, но се оправих и хванах маркировката нагоре. Доста стръмно беше, а скоро пак започна да вали. Яснооо, вчерашната история ще се повтаря и днес... И пак дъждобрана отгоре, и пак завиране между накладките, каляне, закачване по трънките, псуване – нищо ново под слънцето.</p>

<p>Понеже нямах видимост на повече от 20-30 метра, си нямах и представа какво ме очаква, а теренът наоколо се сменяше често и почти нищо не можах да запомня от него. Имаше много качвания, тук-там слизане, хвойнови полета... Имаше по едно време и път, който изкачваше някакъв голям баир. Мислех си, че това трябва да е пътят, осигуряващ военните на Триглав, за който беше писал Светлин, но примамливата идея да се движа по него се сблъскваше и отстъпваше място на страха, че ще изгубя маркировката, защото коловете не се виждаха от него. Така че си бутах по пътеката до коловете и си псувах ядно всеки път, когато излезех до тоя път. Стигнах и до един кръст, за който в картата пишеше, че мястото се казва Гроба и някъде там маркировката се отбиваше вляво от пътя. Нататък имаше минаване през някакви треви, пътека през силно наклонен надясно баир... Не помня много от тоя участък, все пак виждах само това, което непосредствено ми предстоеше без никаква представа за по-общата картина. Силният вятър и дъжда допълваха трагедията.</p>

<p>Не знам точно кога и как, но стигнах по едно време до тая   табела, на която пишеше, че това е резерватът „Пеещите скали“.</p>

<p>Имаше едни големи скали пред мен, губещи се в мъглата, а както изглежда, трябваше да слизам заедно с колелото по тях. Хвана си ме страх, скалите бяха мокри, а наклонът – ужасен.</p>

<p>Израз на мъките и страховете ми в тоя момент:)</p>

<p>Дядо Боже обаче показа, че е добър старец и няма да остави своето чадо в тази ситуация без никаква помощ:) Дъждът спря. Това ми позволи да сваля пончото и да разполагам с по-голяма свобода за движение. Леко и много внимателно започнах да слизам по стръмните камънаци.</p>

<p>Нямаше значение колко време ще изгубя тук, важното бе само да не се подхлъзна и да падна. Мислех си само за това, как не бива в никакъв случай да падам и как съм обещал да се върна жив и здрав при детенцето си. Само човек, който е пренасял колело през Пеещите скали в подобно време, може да знае точно за какво става въпрос; на мен с думи ми е трудно да го опиша.</p>

<p>Минах го успешно и без инциденти.</p>

<p>После подробностите пак ми се губят, но май имаше някакво стръмно слизане, после ходене по някакво затревено и тясно било, но колко е продължило всичко това, не знам. След това пътеката тръгна отдясно по много стръмен склон, слизайки надолу и тук мъглата започна да се разрежда.</p>

<p>Минаваше се през някакви скални стъпалца и на едно място ми се дочуха като че ли човешки гласове, а по пътеката имаше пресни стъпки от туристически обувки, но хора така и не видях. Дълго продължи това слизане, дотегна ми много и колената вече ме боляха да се спирам заедно с колелото по тоя баир надолу, а хижата не идваше и не идваше.</p>

<p>В един момент трябваше да се изкача по стръмен склон нагоре и да заобиколя едно паднало дърво, ако не се лъжа, и излизайки горе, се оказах до някаква новичка постройка. Хижата беше до нея, а часът – 14:55. Разстоянието от „Тъжа“ до „Мазалат“ се оказа около 12 километра и половина.</p>

<p>Влязох вътре и включих телефоните. Обадих се на жената да й кажа, че съм пристигнал успешно, за да е спокойна, че трудното вече е минало. Чух се и с Жоро (kibikoff), който ме беше търсил преди това. Човекът ме е чакал тук предния ден, когато се очакваше да пристигна, но аз бях останал на Тъжа и се разминахме. Жалко, толкова ми се искаше да се запознаем лично с него... Друг път ще е явно.</p>

<p>Оказа се, че групичката от Тъжа, която щеше да идва тук днес, вече са пристигнали преди половин час, а бяха тръгнали около час след мен. Как са ме изпреварили по пътеката, без да се видим, така и не ми стана съвсем ясно. Те са виждали следите ми и тези на колелото, а онези гласове, които чух, сигурни са били техните. Но те имаха GPS, с чиято помощ се придвижваха в мъглата, като за разлика от мен, не са следвали плътно маркировката, така че е разбираемо всъщност...</p>

<p>Печката в хижата гореше, момичетата от групата бяха окупирали банята да се къпят, а аз оглозгвах кокалите на едно пиле, запечено в манджа с картофи, чийто остатъци предпочетох пред това да чакам повече от час да се сварят току-що сложените на печката боб и леща. Мъглата навън се раздигаше, масивът Триглав се изправяше отвъд големия прозорец на хижата в цялото си великолепие, а скоро всички, заедно с хижаря, се оказахме в кухнята, откъдето се опитвахме да видим някакви сърни и елени над гората отсреща.</p>

<p>Поизсъхнаха ми мокрите дрехи, които бях сложил над печката, посъвзех се малко, мъглата навън се вдигна и дори слънцето се показа. Дали най-накрая времето нямаше да се оправи? Приготвих се за тръгване и излязох навън.</p>

<p>Триглав</p>

<p>Новата постройка и последния стръмен участък, по който минава пътеката преди хижа „Мазалат“</p>

<p>От хижата тръгва черен път, по който най-после се качих на колелото. Светлин беше писал, и аз много добре си го спомнях, че от Мазалат до морето е истината в планинското колоездене. Няма трудни участъци, няма големи изкачвания и карането е много повече от бутането. Е, надявах се да е така и тоя път в началото го доказваше. Само дотук обаче:</p>

<p>На това място маркировката се отбива вдясно от пътя и тръгва през гората по пътека. Тя е сравнително равна и в сухо време сигурно е перфектна за каране. Тогава обаче бе ужасно кална, дълбока и лепкава черна кал, която за пореден път ме принуди да бутам колелото и да проклинам късмета си... След това през едни затревени поляни, на които за първи път видях маркировъчни колове със закрепени табелчици за тях с информация за номер на кола, разстояния до предишния и следващия такъв (съмнявам се, че са верни), GPS-координати и т.н. – все неща, за които бях чел, че трябва да ги има, но не ги бях виждал до момента. После излязох на един черен горски път, ужасно разкалян, естествено...</p>

<p>...и понеже посоката му е предимно надолу, гледах само да се крепя на колелото и да не се засилвам много, понеже спирачките... старата история. И така до х.“Партизанска песен“, където пристигнах в 18:35 ч. От „Мазалат“ до нея са около 9 км.</p>

<p>Тук хора не видях, но имаше чешма, в коритото на която моментално вкарах цялото колело, за да смъкна всичката кал, полепена по него... или поне повечето от нея:) Предстоеше ми движение по асфалт, АСФАЛТ!!!, не разкалян черен път, не валеше, не духаше, не беше жега и нямаше вече мъгли! Най-после! Загубеното време обаче нямаше как да наваксам и от това ме болеше най-много.</p>

<p>Поех си по асфалта без много ясна идея докъде искам да стигна тая вечер. Скоро пътят ме отведе до ето този хотел...</p>

<p>...при който маркировката се отбиваше вдясно през гората по един..., ама разбира се, че много кален път! А-а, не, няма да стане! Звъннах на kibikoff да му кажа къде съм и да го питам за пътя. Човекът ми посъветва да не се отбивам по никакви черни пътища, а просто да си продължа по асфалта и като изляза на шосето, да завия вдясно и ще изляза на Узана. Каза ми и че тая вечер спокойно ще мога да стигна и до Шипка, имам време. Само че на Шипка спането не беше много сигурно и затова реших да остана да спя на Узана. Успокоен вече, че и асфалтът ще ме заведе докъдето искам, си продължих по него.</p>

<p>Скоро стигнах до голямата поляна на Узана, но не намерих веднага хижата – тя се намираше в далечния край. Преди това се отбих до една друга сграда, която бях набедил за хижата, но тя се оказа някаква почивна станция. Таман жената от тая станция ми обясняваше как да намеря хижата, и пак заваля:(</p>

<p>Поизчаках малко, дъждът спря. Намерих и хижата. Часът беше 19:25. От „Партизанска песен“ дотук са около 7 км само по пътя. По маркировката са по-малко.</p>

<p>Хижа „Узана“ си работеше. Намъкнах се в кухнята и се присламчих към хижарите, които в тоя момент гледаха втората среща на волейболистите ни с Бразилия и духовете бяха разгорещени, защото нашите водеха в резултата. Жената ми даде да хапна една гъбена чорба и някакви много вкусни тиквички с кисело мляко и с препечени филийки (зареждането с хляба нещо им беше проблем и препичаха стария). Цялото това угощение беше и много евтино, което го направи още по-вкусно:) Докато се хранех, ми звънна един непознат номер. Кой е? Здрасти, Николай съм, от Габрово. Имаш ли нужда от нещо? Аз в началото не стоплям, ама... уф, той бил Ники байк, но нали до момента не бяхме говорили с него и не бях запаметил номера, та не се усетих веднага. Предлага ми човекът да ми донесе нещо, ако имам нужда, не му е проблем да дойде, 20 км са само от Габрово до Узана. И до Шипка му е близо, може и там да дойде. Не ми беше удобно обаче да го разкарвам – имах си храна (която си пазех, защото се хранех по хижите), накладки също два чифта, за какво да го карам да харчи бензин и да си губи от времето?</p>

<p>Сгреших обаче, като му отказах помощта, и това го разбрах на другия ден, но беше вече късно. Трябваше да отчета факта, че и напред по пътя ще има много кал, а новите накладки, които Павката ми донесе, са... без да се обижда момчето, аз съм му страшно благодарен, а и само такива е имало в магазина, но са си боклук. Трябваше да поръчам на Ники още някой комплект, ама нейсе...</p>

<p>Все пак Ники ми даде полезна информация за пътя до Шипка. По маркировката щях да се мъча през високата, мокра трева и да бутам; вместо това той ме посъветва да тръгна по черен, каменист и не много кален път, който тръгва от хижата на общината. Хижарят ми обясни пък как да намеря тая хижа, така че маршрутът за утре или поне началото му, беше ясен. Качих се горе в стаята си, изкъпах се, изпрах се и си легнах.</p>

<p>А, между другото, българите загубиха и втората среща, въпреки предимството си в началото:(</p>

<p>Отмина още един сравнително тежък, мъглив, дъждовен и неползотворен ден, през който се движих 9 часа и 55 мин и изминах само 28 км. Вече беше изключено да се вместя в 11-те дни, така че личният рекорд като цел отпадна. И това много ме натъжаваше...</p>

<h3>10.07.2010 (събота)</h3>

<p>Пак не спах много добре, не знам защо. Имах за цел обаче тоя ден да стигна колкото е възможно по-далеч и затова станах в 4.00 ч. Направих си чайче, тоалетна, гимнастика – целия репертоар. Слязох долу при колелото да си оправям накладките и като ги свалих и измих, видях, че вече за нищо не стават. На едната отпред дори се виждаха някакви телове отвътре. Нея я изхвърлих, а другите все пак ги поизстъргах малко с ножа, за да ги приведа в по-нормален вид и си ги прибрах, за всеки случай. Сложих новите от Павката и се радвах колко добре спира колелото с тях:)</p>

<p>Навън се беше поразвиделило и таман се нагласих да тръгвам, и пак започна да пръска... Ей, това временце мръсно, няма да се оправи! Не му ли писна вече да вали? Колко още дни щях да се мъча до това пусто море в тоя скапан дъжд? Прибрах се вътре да чакам да спре. По-добре да постоя в хижата и после да карам, отколкото да бутам с тоя дъждобран до припадане, и то по абсолютно караеми пътища и пътеки!</p>

<p>Спря да вали скоро, но остана смръщено и в готовност пак да почне. Много гадна ситуация – навън не вали, но ти не тръгваш, защото всеки момент може да започне. И времето си лети...</p>

<p>Към осем и половина изгубих всякакво търпение да чакам и тръгнах.</p>

<p>Минах покрай информационния център, където ми удариха печат на книжката...</p>

<p>...и хванах отклонението за хижата на общината. По него първо се стига до хотел „Географски център”, недалеч от който е и самия център на България.</p>

<p>Стигнах до въпросната хижа или почивна станция, или каквото и да е там, където ме посрещнаха едни шумни песове. Най-злият от тях обаче беше вързан и нямаше инциденти. Потропах на външната врата, която беше заключена (но вътре светеше), за да питам дали това наистина е търсеното място и по-точно черния път за Шипка, който тръгваше точно от срещу лабораторията:)</p>

<p>Но никой не ми отвори. Тръгнах по тоя път...</p>

<p>...и веднага видях табела, че това наистина е пътят за Шипка, значи, не съм сгрешил. Ники ми беше казал, че няма да има много кал по него, с изключение на един нисък участък от 200-300 метра, където може да има локви. Абе, не беше баш така, кал си имаше на доста места, а може би точно във въпросния участък тя бе толкова много, че чак се чудех откъде да заобиколя, но като цяло се ядваше. В тая мъгла нищо не виждах и си нямах представа колко има още, докато не излязох на тоя електропровод...</p>

<p>...табелата на който ми подсказа, че вече съм стигнал. Минах покрай този паметник...</p>

<p>...и по павиран път излязох на капанчетата на върха на прохода. Беше 10:.35 ч., а от Узана дотук са 14 км.</p>

<p>Бях огладнял и търсех да хапна нещо, но на първия павилион, на който попитах, имаше само закуски и пакетирани боклуци, та от него си взех само две питчици и влязох в ресторанта наблизо. Тия там режат глави с цените, затова хапнах един таратор с повечко хлебец и едно биволско мляко, ама се наложи да си дояждам с мюслите, които си носех. Осведомих се за пътя към Бузлуджа и към 11:20 поех по шосето. Знаех, че тук може и по маркировката през гората, но чак толкова луд да избера нея не бях:) Паметникът на Шипка изобщо не се виждаше в мъглата, видях само началото на стъпалата към него.</p>

<p>Но нещо не бях в настроение да се качвам по тях. Точно там спрях един с кола, за да ми потвърди, че съм на прав път, той каза да следвам само маркировката и ми посочи надолу към осевата линия на шосето, след което веднага си тръгна и ме остави в леко недоумение – какво ли точно имаше предвид с тая маркировка? Завъртях педалите нагоре, а то се оказа неочаквано стръмно. После като се почна едно спускане, чак се уплаших – защо толкова се слиза, нали тоя път е билен и води към Бузлуджа? Долу обаче излезе червената маркировка и се успокоих.</p>

<p>Ето тук...</p>

<p>...разбрах какво може би е имал предвид оня с колата – идеята му явно е била да си следвам шосето, което прави голям ляв завой на това място, а да не продължавам направо по тоя черен път. Така и направих.</p>

<p>Маркираната пътека ту излизаше на шосето, ту се шмугваше пак в гората, но тя не ме вълнуваше особено в момента. По някое време излязох на тоя паметник...</p>

<p>...и си помислих, че това сигурно е Бузлуджа, но поради мъглата не можах да зърна никъде оная „летяща чиния”, която да докаже предположението ми. Тук маркировката кривна от шосето вляво покрай паметника, изкачи едни стъпалца и тъкмо се чудех защо са тия криволици, и заваля дъжд. Мамка му! Айде сваляй маратонките, обувай сандалите, мятай сухарките на рамо, обличай пончото и почвай да буташ през тревата по-нататък след паметника, където имаше вече колова маркировка. Излязох на този път...</p>

<p>...който... се отбиваше вляво от асфалта, само че малко по-надолу от паметника. Е, мама му стара, какъв беше смисъла да се минава през ония стъпалца и да се гази в тревата, като можеше да се продължи по шосето и да се свие по тая отбивка? Кой идиот нещастен е маркирал тоя район? Наистина, в много лошо настроение изпаднах, и заради дъжда, и заради това, че на подобни места губех сума ти време да обикалям и да се чудя накъде да вървя, вместо да си карам спокойно и да отхвърлям километри.</p>

<p>Заради мъглата не знаех нито откъде точно минавам, нито колко път съм изминал, но след малко излязох на тая табела...</p>

<p>...където имаше и чешма, а хижа „Бузлуджа“ се оказа, че е малко над табелата. Часът беше 12:40, а от Шипка дотук са 11 км.</p>

<p>В хижата нямаше гости. Това очевидно разстройваше много и хижарката, и един дядо, който не знам какъв беше точно, но работата му се състоеше в това да следи времето и да дава информация на метеоролозите на Ботев. Хижарката беше една възрастна сладкодумница, която поне четири пъти ме попита дали няма да остана да спя на хижата и ме кани да обядвам при нея дотогава, докато най-накрая склоних да ям. Принципно не беше наложително, преди 2 часа на Шипка бях хапнал доволно, а малкото изминати километри не ми даваха право на още един обяд днес. Сложи ми женицата една порция кебапчета, кюфтета, салата и една бира и после ме одрънка със 7 лева:) Ако знаех предварително цената, със сигурност щях да си спестя това разточителство... А навън продължаваше да си вали.</p>

<p>После дъждът спря, но мъглата си остана.</p>

<p>Не си спомням точния час на тръгване от х.“Бузлуджа“. Хижарката уж ми беше обяснила за пътя по-нататък към х.“Българка“, но в тая мъгла просто нямаше начин да не сбъркам. Хванах едно шосе, а отстрани на мантинелата на едно място имаше и маркировка. По шосето, по шосето, а то все нагоре, та до една спряла кола с три тийнейджърки вътре (само пасажерки явно, някой батко ги беше закарал горе). Питам ги тия момиченца дали не знаят тоя път ли води към х.“Българка“, а те ме гледаха умно и очевидно за пръв път научаваха, че има такава хижа. Яснооо, давай напред, пък ще видим... А съвсем малко напред стигнах до това:</p>

<p>Очевидно, без въобще да я видя в гъстата мъгла, бях стигнал до под „чинията” на Бузлуджа и там пътят свършваше. След миг мъглата се „разтвори” и ми позволи малко по-ясна снимка.</p>

<p>Хайде обратно надолу и на един завой видях къде съм изпуснал отбивката от шосето. Тръгнах вече по верния път и на едно ниско място малко по-надолу пак се зачудих накъде да хвана. Тръгнах по един път, маркировка не видях. Върнах се и поех по друг, вече маркиран път, но с доста бледа маркировка. Усъмних се обаче малко по-нататък дали това е вярната посока и се загледах по-внимателно в тая маркировка. Основният цвят се оказа син, а това беше пътеката за х.“Здравец“. Обратно надолу и айде пак по оня път, по който бях тръгнал още първия път. Майка му стара, маркировката беше прекарана напряко през гората и чак по-нагоре излезе по тоя път. Поне вече бях уцелил посоката. После минах през една чешма отдясно на пътя, а на мястото имаше табели, че минаването е забранено, някой правеше ветропарк. И оттук насетне подробностите ми се губят, но ето това е пътят:</p>

<p>И пак не знам колко съм карал по тоя път в мъглата (ама карах, а то е предимно спускане), докато не излязох на х.“Младост“, която едва разпознах в мъглата.</p>

<p>Хижарката ми беше обяснила подробно къде мога да се движа по пътя и къде да се отбия по маркировката, но, както обикновено, нищо не бях разбрал и за по-сигурно си карах по коловете. А на това място те катерят и спускат едни стръмни баири, които само безнадеждно луд човек би катерил, ако знаеше, че пътя ги подсича хоризонтално, а аз не знаех. На повечето спускания не можех да карам, беше много стръмно, а новите накладки почваха да сдават багажа.</p>

<p>Най-после мъглата се вдигна достатъчно, за да ми даде някаква представа къде се намирам.</p>

<p>Може би това бяха Бедеците, не бях сигурен. След района на тия перки пътеката продължи по едно тревисто било, после през гора...</p>

<p>...и без да си спомням много от пътя, освен многото локви и калта (през които газех смело с колелото, нали уж накладките бяха нови), в 17:40 ч. излязох на х.“Българка“. От Бузлуджа до тук, заедно с объркванията, се оказаха 17 км.</p>

<p>На „Българка” имаше един планински спасител, с който си поговорихме за маршрута нататък. На него му беше много любопитно това, че бях тръгнал по Е-3 с колело и недоумяваше как ще се справя с отсечката Върбишки-Ришки проход, тъй като там имало... така и не разбрах точно какво, но като че ли говореше за някакви разорани ниви. Чудно му било как ще карам през тях, иначе с маркировката, което мен ме притесняваше най-много, нямало проблем.</p>

<p>Имах намерение да стигна до Кръстец тая вечер и там на място да реша дали ще продължавам към Грамадлива или ще спя там, в туристическата спалня. Човекът ме посъветва, ако ще спя на Кръстец, то по-добре да остана тук. А според него имам време да стигна и Грамадлива. Така че реших: целта ще е Грамадлива! Но не трябва да се размотавам хич, ако не искам да спя сред папратите.</p>

<p>Спасителят поне три пъти ми повтори, като стигна, на път за Кръстец, до асфалт, да продължа по него, а не по маркировката. Обещах да го послушам и тръгнах.</p>

<p>По-нататък минах през това дърво...</p>

<p>...и после по някакъв друсав римски път. Маркировката ту се появяваше, ту тръгваше да сече завоите през гората. Излязох на един изровен асфалт и си мислех, че това място сигурно е имал предвид човекът от ПСС. Хайде надолу по него, та до едно място, където на един завой имаше табела за х.“Кръстец“ и някакъв веломаршрут. Почудих се накъде да хвана – да си продължа ли по така чистичкия и хубав асфалт, но без маркировка, или да се доверя на табелата? Избрах второто и това беше много, ама много лошо решение! Измамно каменистия в началото черен път влезе в гора, където калта беше в изобилие, а резулатът от нея беше този:</p>

<p>Не жалех никак колелото, вкарвах го във всяка локва, за да ми служи като опора, докато аз се опитвах да заобиколя локвата отстрани, но калта и камъчетата, полепващи по шините и накладките, след натискане на спирачките действаха на накладките като шкурка, която много бързо ми влошаваше качеството на спиране.</p>

<p>На всичкото отгоре по пътя, който бях избрал, дори нямаше червена маркировка. Вместо нея имаше жълта за гарата, както и табели за някаква хижа „Кръстец“ (за пръв път чувам за такава, аз знам, че има туристическа спалня близо до гарата).</p>

<p>Замотал се бях, и то в лесен район, спор няма. Както и да е, по някое време излязох пак на хубавия асфалт, който ме отведе до гара „Кръстец“ в 18:10 ч. (8 км от х.Българка).</p>

<p>Тук бързичко се осведомих къде има чешма и набързо свалих калта от сандалите си и от колелото. Оттук вече знаех пътя, бях го минавал преди 2 месеца и сега нямаше да се лутам. Събрах сили и забутах мощно нагоре по Ивановия път.</p>

<p>За първи път, откакто бях тръгнал на Ком-Емине, целенасочено бързах и влагах всичките си сили. До този момент нито веднъж не се бях задъхал сериозно, нито веднъж пулсът ми не се ускори прекалено, почти през цялото време веригата си стоеше на първа предавка в участъците, където карах, независимо от терена. Съвсем целенасочено щадях тялото си и особено коленете. Напредвах си бавничко, но с постоянство. Бях самичък и темпото ми не пречеше на никой. Сега обаче бързах, защото времето бе мрачно и очаквах тъмнината да настъпи по-рано, отколкото ако бе ясно и слънчево. Знаех, че точно преди „Грамадлива“ се минаваше през гора по много стръмна пътека надолу и не исках да я минавам по тъмно с това колело, което пак беше останало без спирачки.</p>

<p>Ех, тия спирачки... Още щом се качих на билото и след оная къщичка свих по черния път наляво, ми стана ясно, че няма да карам повече тоя ден. Колелото набираше скорост и се носеше надолу по калния път, а аз се чудех как да го възпирам. Тук оцених с кристална яснота грешката си да откажа помощта на Nickybike. Помощ под формата на няколко комплекта накладки. А той беше казал, че Хаинбоаз вече му е далече... Замислих се за други решения. Сестра ми живее в Търново и би могла тя или зет ми утре да ми донесат накладки на прохода. Но беше събота вечер, а на другия ден – неделя, кой веломагазин работи в неделя, и то в Търново? Остана възможността да намеря някой човек, някой колоездач от Търново, който евентуално да разполага с такъв тип накладки, сестра ми да ги вземе от него и да ми ги донесе. Да обяснявам обаче на сестра ми за кантарни спирачки и накладки и да я карам тя да търси такива беше безсмислено. Затова звъннах пак на Жоро (joropc) и го помолих да пусне едно съобщение във форума във връзка с тоя проблем. Обеща човекът и го направи, за което за пореден път му благодаря. Аз пък звъннах на сестра ми за всеки случай, че знае ли човек от коя трънка ще изскочи заека... Тя не вдигна телефона, а после вече и обхват нямаше. Шансът схемата да проработи беше твърде малък и аз го разбирах прекрасно.</p>

<p>Тя така и не проработи, де.</p>

<p>Преди два месеца на тия поляни имаше само ниска тревица. А сега всичко беше потънало в папрати.</p>

<p>За щастие пътеката си личеше добре, а на много места от клоните на дърветата и храстите висяха бели ленти от плат, явно маркировка за мотори и АТВ-та, и улесняваха ориентирането.</p>

<p>И тук някъде, на едно по-стръмно изкачване, почувствах силна болка в глезена на десния крак. Стана някак изведнъж. Без да съм стъпил накриво или нещо подобно. И друг път ми се е случвало, особено като по-малък, когато играех активно футбол, и не му обърнах голямо внимание, а нямаше и време, слънцето залязваше и тъмнината се спускаше.</p>

<p>Все пак в началото, когато „раната” бе „прясна” и глезенът още топъл от усилията, болката се търпеше и волевия контрол върху ходилото все още бе добър. Куцукайки, напредвах и не спирах и за миг. Показа се и последният баир с антената преди „Грамадлива“.</p>

<p>Пътят го катери и го заобикаля, като после има добри спускания, но аз нямах никакви спирачки и просто нямаше как да го спускам с колелото. Бутах напрегнато и бързах да стигна хижата.</p>

<p>Не съм сигурен за точния момент, в който се появи и болката в лявото коляно и дали изобщо е имало такъв момент или контузията се е получила бавно и постепенно. Сигурен съм обаче, че когато започнах стръмното спускане през гората преди Грамадлива, силните болки и в двата крака вече бяха налице. При всяко сгъване и особено при някакво усилие, се появяваше остър бодеж вътре в коляното, сякаш някой забиваше шило вътре в него. Вървенето стана много трудно, а спускането, при това с колело без спирачки – истинска агония.</p>

<p>Преминах някакси тая гора. В къщичката, където е ски-пистата, нямаше никой. Продължих към хижата, а тъмнината вече бе обвила всичко наоколо. Доста по-дълги от предния път ми се сториха тия последни няколкостотин метра. В 21:40 ч. най-после пристигнах и видях, че вътре свети. От Кръстец до тук са 14 км и половина.</p>

<p>В стаичката на хижаря светеше крушка, вратата беше отворена, а телевизорът работеше (даваха мача за третото място на световното). Подвикнах един-два пъти – никой. Тръгнах да обикалям хижата и от долната й страна в края, в една голяма стая, намерих шумна компания. Масата заредена, леят се бира и ракия, а пируващите гледат мача и се веселят. Оказаха се членовете на великотърновското туристическо дружество „Хемус”, което стопанисва хижата. Имали някакъв повод, не помня какъв, и се събрали. Хижарят, бай Иван, напусна за малко компанията, за да ми покаже стаята и ме покани да се присъединя към тях, което и направих, естествено:) Хапнах един хубав бобец, заблажих с няколко парчета печен салам и наденички, догледах мача (голяма работа са тия германци, никога не се предават!) и се ориентирах към хоризонтално положение. Целта за другия ден бе Чумерна, скромна цел, но за Котел не се и надявах, особено с тия контузии. Но все си мислех, че не е нещо сериозно и след почивката през нощта болките ще отшумят.</p>

<p>Това бе един противоречиво успешен ден. Тръгнах късно, заради дъжда, после пак заради него имах принудителен престой на Бузлуджа, губих се в мъглата, после сбърках и на Кръстец, а за капак си контузих и двата крака. Движих се 13 часа и 20 минути и изминах 65 км, което не беше лошо като за тия условия. Болките в краката обаче създаваха неизвестност за дните, които предстояха...</p>

<h3>11.07.2010 (неделя)</h3>

<p>Май не бях навивал алармата снощи. Преходът до Чумерна ми беше познат и като терен, и като време за преминаване, затова станах чак в осем без десет. Пък и нали се надявах почивката да се отрази благотворно на травмите ми. Не бях познал обаче – и глезенът, и коляното не ме боляха, само когато бяха в покой. Не понасяха обаче никакво натоварване без болка. Едвам клекнах в тоалетната. Вече предчувствах тежкия ден, който ме очакваше.</p>

<p>Поприбрах си нещата и слязох долу в столовата. Веселата компания от снощи сега се бе заела здраво с ремонтни работи по хижата.</p>

<p>Бай Иван беше направил чай, а на масата имаше остатъци от закуската на дружинката – сиренце, хлебец. Не ми трябваше специална покана, въпреки че по принцип вече не закусвам:) Бай Иван ме накара да попълня данните си на някакъв лист за посетителите на хижата (нямало как, председателят е тука...). Питам го дали не е останало някакво ядене да си взема за из път. Ами, има малко от снощния боб. Напълни ми пластмасовото бурканче, което си носех с мен специално за такива случаи. Питам го колко ми струва престоят. Е, нощувката е 8 лева... А яденето? Айде, карай, нищо... Добре, ето ти 10 лева и съм се оправил. А той, човекът, трогнат от „великодушието” ми, ми набута и две краставички в ръцете за из път:) Абе, добряк е бай Иван, ама заради тая негова човечност май са го гонили вече веднъж... Няма как, пазарна икономика е, хижите трябва да печелят, иначе... сещам се за „Планински извори“.</p>

<p>Регулирах пак накладките на колелото и в 9:50 ч. поех по пътеката.</p>

<p>Още на стръмното спускане веднага след Грамадлива видях, че работата е много сериозна. Въобще не можех да слизам по наклони. Левият крак можех да го ползвам само за подпиране, а глезенът на десния се противеше на всяка крачка. Яснооо, чакат ме много мъки оттук до края... Още отсега мисълта за съкращаване на маршрута започна да ми се прокрадва. Най-много ме притесняваше неизвестната отсечка Върбишки-Ришки проход, добила легендарна популярност с трудното ориентиране в нея, както и прословутия връх Байряка. Светлин и Зарко я бяха заобиколили от юг. Започнах и аз да мисля в тая насока. От друга страна обаче, как така при първите сериозни спънки ще съкращавам маршрута? Такъв ли пример искам да дам на детето си, щом види дебелия край, и да се отказва? Не може така, боли, не боли, ще стискам зъби и ще си карам по маркировката!</p>

<p>Слязох на х.“Химик“.</p>

<p>После до Хаинбоаз и х.“Предела“ беше лесно, спускане, но вече с работещи що-годе спирачки.</p>

<p>Ама следваше стръмният баир...</p>

<p>Качването не бе много трудно. Бавничко, с малки крачки, без да натоварвам левия крак, се ядваше. Стисках зъби и напредвах по познатия път.</p>

<p>Много странно, кой ли ще да е тоя ентусиаст, засял овес на билото на Балкана?</p>

<p>Лека-полека, къде карайки, къде куцукайки, наближих района на горски дом „Бутора“.</p>

<p>Общо взето, целта на тая снимка беше да се добие цялостна представа за района на Бутора, но май не съм я постигнал... Като цяло, трябва да се прехвърли ей тоя баир отсреща. Пътят, по който става това обаче, е доста разнообразен и интересен...</p>

<p>Стигнах до оная паднала „спирка” и разклонението към с. Дрента. Предстоеше ужасно стръмния 300-метров баир.</p>

<p>По целия път дотук много се притеснявах как ще го изкача с тия болни крака. И страховете ми се оправдаха някъде към средата на най-стръмното, когато се потях повече от болките, отколкото от усилията да драпам нагоре. В един момент просто се спрях задъхано и се чудех дали изобщо ще успея. Но нямаше алтернатива, по-добре нагоре, надолу просто е невъзможно да се върна. Починах за минутка-две, припомняйки си, че тук съм абсолютно сам и ако сам не си помогна, няма кой друг да го направи. Избутвайки се нагоре само с десния крак с миниатюрни крачки и влачейки колелото, успях да издрапам до върха.</p>

<p>Не беше лесно и после по оная подсичаща стръмния склон пътека покрай „бременното дърво”,</p>

<p>....както и след това по стръмния баир до билото, но устисках. По-нататък е сравнително равно и успявах да карам тук-там. Не и във високата папрат обаче.</p>

<p>За разнообразие, пътеката влиза и в борова гора, където е приятно да се кара.</p>

<p>Тук следвах пътеката на мотористите, която кривваше на места от червената маркировка, минавайки по по-благоприятни за каране местенца, и после пак се сливаше с нея. Това го знаех от предното си идване тук, когато следвах плътно маркировката, и сега не ме беше страх от загубвания. Така, карайки, бутайки и пъшкайки от болките в краката, в 14:40 ч. се дотътрих до Караиваново хорище, което отстои на 18 км от х.Грамадлива.</p>

<p>Времето беше облачно, но сухо. И тревата по местата, където минавах, беше почти суха по това време на деня. От тая сухота ли, от какво ли, но на две места кожата на краката ми, при пръстите отстрани, се беше протрила от сандалите и стоеше някак червена, протритото пускаше някаква безцветна, лепкава течност и всичко това беше свързано с нова, този път „стипчива” и пареща болка. Обух си чорапите и закърпих временно положението.</p>

<p>Тук, на Караиваново хорище, както и миналия път, си спретнах един хубав обяд – „шипченските” хлебчета от вчера с бобеца и краставичките на бай Иван</p>

<p>После закуцуках пак по пътеката към х.“Буковец“. Тук на някои места успявах да спускам наклоните с колелото, което беше истинско блаженство, защото вече изобщо, ама никак, не можех да спускам наклони пеша. Коляното не искаше вече дори да се свие, просто да се свие, не да работи под напрежение. Не натисках въобще с тоя крак върху педалите при каране, то и не можеше, болката беше отвратителна:( Той си висеше свободно на педала и колкото гравитацията го теглеше надолу, толкова ми и помагаше. Много се притесних за това коляно, тъй като бях чел немалко истории във форума за момчета, при това тийнейджъри, на които им е било забранено от лекар изобщо да се качват на колело за повече от шест месеца, след такъв проблем с колената. Не ми е толкова до карането, колкото не исках да получа някаква сериозна травма с трайни последствие за цял живот. Глезенът на другия крак също страшно ме болеше при всяка крачка. В покой обаче болка нямаше и това ми улесняваше поне карането. Но заради болката нямах пълен контрол върху това ходило, което значеше, че при едно стъпване накриво нещата можеха да се влошат многократно.</p>

<p>С две думи – картинката хич не беше розова!</p>

<p>Тук някъде се чухме по телефона за втори път с Анелия от Шумен. Имахме с нея предварителна уговорка да се срещнем на Върбишкия проход и да караме заедно нататък. Трябваше само да я уведомя кога точно ще стигна до Върбишкия. Първият път, когато я потърсих, тя само изстреля бързо в слушалката нещо от сорта на „Сега не мога да говоря, на състезание съм!” и затвори.  Изобщо не разбра дори кой я търси:) След час-два обаче, след състезанието, което впоследствие разбрах, че пак е спечелила:) /питам после Жоро от Троян на кое място се е класирала Анелия, а той, някак отегчено, ми вика: Е, на кое, то е ясно!.../ тя ми се обади. Оплаках й се от травмите си, но самият факт, че тя така настойчиво и оптимистично някак ме попита кога ще бъда на Върбица, ми вля и на мен някакви надежди и веднага започнах да смятам и да правя сметки кога, наистина, очаквам да стигна до там. Значи, днес е неделя и ще стигна до Чумерна. Утре съм за Котел, оттам ако успея в рамките на деня да се замъкна и до Върбишкия проход... Ама по-вероятно е да остана да спя в Котел, така че във вторник към обяд сигурно ще бъда там. Айде, ще се чуем пак, да видим какво ще стане и докъде ще стигна!...</p>

<p>Толкова много ми се искаше да продължа по маршрута, ето, вече и компания ще си имам!... Краката ми обаче въобще не бяха на същото мнение. Вече почти не можех да ходя. Опитвах се повече да карам, да натискам само с десния крак и да отхвърлям километри, но беше кално, имаше големи локви на места, както и кратки, но стръмни спускания, при които трябваше да слизам, понякога съвсем внезапно да спирам и да скачам от колелото на земята, което беше свързано с невероятни и непоносими болки!... През целия този ден много пазех колелото от калта и локвите, за да не свършат съвсем и тия накладки (защото после вече други нямах), което беше свързано с носене, заобикаляне, но при всички положения – с ходене. А аз не можех да ходя.</p>

<p>При тия условия пътят до х.“Буковец“ ми се стори страшно дълъг и труден. По едно време се запитах, мамка му, къде е тая скапана хижа, колко километра вече минах, а нея я няма?... Справката с километража и записките от миналия път безпристрастно показа, че имам още около един километър до хижата. Тоя един километър беше със сигурност най-дългият един километър за цялото ми Ком-Емине.</p>

<p>Накрая, в 17:38 ч. и на 9 км от Караиваново хорище, стигнах х.“Буковец“.</p>

<p>Хижата беше заключена и нямаше никой. Аз не знаех предварително, но се оказа, че и тук има пункт на Планинската Спасителна Служба. Само че и спасители нямаше. Никой. Това ужасно ме обезсърчи. През цялото време дотук си мислех как ще дойда и вътре ще има хора. А сега нямаше никой. Е, не беше чак болка за умиране, Чумерна не е толкова далече, дотам е асфалт и въпреки травмите, мога да се изкатеря тая вечер, а там вече със сигурност има някой. Има и планиски спасители, ще ми прегледат краката, ще ми сложат може би някакви превръзки, ще ги намажат с нещо, знам ли... А после? След Чумерна следваше страхотно спускане надолу през Темната гора, което дори със здрави накладки предния път не посмях да спусна, а камо ли сега, с тия жалки подобия на спирачки! Ако пък на Чумерна се откажех и се върнех назад, как щях да сляза обратно с това коляно, дори и по асфалта? А нека все пак допуснем, че успеех по някакъв начин да мина Чумерна. Ами ако по-нататък станеше нещо още по-лошо с коляното ми, ако нямах и обхват, какво щях да правя сам, блокиран в гората, без да мога нито да ходя, нито да извикам помощ? Ами как щях да изкача, а после и да спусна, което е по-лошото, връх Байряка, за който казват, че се гази в половин метър шума и наклонът направо взима здравето, въпреки жалката му височина от 800 метра?...</p>

<p>Плачеше ми се направо. Не знаех какво да направя. Звъннах на Жоро от Троян за съвет. Обяснявам му, така и така, чувствам се добре, имам сили, но болките са ужасни. Опасно ли е това, може ли да се влоши, кога може да се оправи? Той ми каза, че това най-вероятно са си типични планинарски травми, за които, ако си мисля, че ще преспя и като се събудя, ще ми е минало, просто няма да стане. Мнението му беше, че трябва да прекратя похода и да не рискувам повече, ако не искам да влоша нещата. Разказа ми как той е скъсал менискус, ако не се лъжа, някъде на Амбарица или на Купена и изведнъж се оказало, че не може да мръдне по-нататък, добре, че е имало и друг човек с него тогава. Много разочаровано ми звучеше гласът му, но съветът му беше да слизам и да ходя да се лекувам.</p>

<p>Оставаха ми грубо 250 км до морето. Просто нямаше начин да ги мина по билото с тия травми. Сравнявах си времената, за които бях минавал днешните отсечки преди два месеца и сега и се оказваше, че дори с губенията предния път, пак съм бил доста по-бърз.</p>

<p>А глезенът ми в тоя момент изглеждаше така:</p>

<p>На коляното нищо не личеше отвън, но болката вътре в него беше такава, че направо предизвикваше паника. Трябваше да постъпя разумно и да сляза от билото. По-добре да се върна здрав при детето си и да не постигна една мечта, отколкото да рискувам да остана инвалид заради ината си.</p>

<p>И все пак не исках да се предавам. Това лято беше изключено да тръгна отново, а да правя планове за догодина или по-нататък просто не можех. Ще бъде сега или никога. Светлин беше писал, че от Дъскотна нататък е само път. Картата показваше, че има вариант след Ришкия проход да се мине по асфалта през селата. Това си е почти карта и половина, а не личеше да има големи баири. Не можех да вървя, но можех да карам. Вярно, с един крак, който не знаех колко ще издържи, но все пак можех.</p>

<p>И така, решението е: слизам в Твърдица, търся аптека, преспивам и утре сутринта ще решавам дали да хващам влака за вкъщи или продължавам към морето по асфалт. Зависи от състоянието ми. Това е.</p>

<h2>Източна Стара Планина</h2>

<p>Взел вече решение, се спуснах с голяма скорост надолу към Твърдица. Имаше мокри участъци по асфалта и трябваше да внимавам с тия спирачки да не литна през мантинелата в някое дере. Доста време продължи това спускане и се учудих колко високо всъщност се намира х.“Буковец“. Показа се и градчето долу в ниското.</p>

<p>В 19.30 ч. и след 20 км спускане бях в града. Първият човек, когото срещнах, се оказа един дърводелец, не му запомних името. Осведомих се от него има ли в техния град хотел или къща за гости, аптека и магазин, в който да предлагат велочасти. Човекът се оказа добре осведомен по тия въпроси. Имаше две къщи за гости. Имаше и две аптеки, но по това време на деня вече не работеха. А малко по-надолу, до църквата, живеел Иван Станчев, който се занимавал с ремонти на колелета. Благодарих му и тръгнах да търся първата къща.</p>

<p>Странно, но ми липсва спомен какво беше положението с нея, нямаше места ли, какво ли... Така или иначе, не можех там да остана. Наблизо потърсих споменатия Иван Станчев. За щастие човекът, възрастен вече, гонещ 70-те сигурно, си беше вкъщи. Питах го за такива накладки, имаше. Отбра ми два комплекта от едни кутии и ми ги даде срещу 4 лева. Тая цена беше два пъти над оная на накладките, които Павел ми донесе, и реших, че тоя ще да е някой печалбар-мошеник, защото и накладките не ми изглеждаха кой знае колко качествени. И за да не се чувствам много прецакан, един вид като бонус, го помолих да пръсне малко смазка в една тръбичка, през която минаваше жилото на задната ми спирачка. Заради калта по пътя тя се беше напълнила с мръсотия и създаваше пречки за свободното връщане на жилото след отпускане на спирачката. Пръсна човекът смазка с една спринцовка, но това не реши проблема. Той нещо се ядоса и взе да смазва и на други места по пътя на жилото. И това не помогна. Междувременно се бяхме поразговорили, беше ме питал откъде съм, закъде съм тръгнал, стана му интересно. Каза ми, че преди години той е бил началник горе на ски-базата на Чумерна, че практически той е изградил това място. Похвали се, че на младини заедно с негов приятел от Враца са обикаляли с колелета из Европа. Сприятелихме се, един вид. Аз, като видях, че не става работата със спирачките, му рекох да не се занимава повече, дотук така съм изкарал, ще карам така и занапред. Не беше приятно, в интерес на истината, след всяко натискане на задната спирачка да се протягам назад и да придърпвам ръчно жилото обратно, за да не стържат накладките по шините, но той ми говореше за смяна на жилото, а като видях колко пари ми взе за ония смешни накладки, не ми се искаше да давам още, при това за нискокачествено и по-тънко от оригиналното ми жило. Той обаче изобщо не ме слушаше, беше се разгневил професионално на тая спирачка и нямаше да се спре, докато не я оправи. Предадох се – нека я прави, щом толкова иска, пък ще му платя колкото каже, поне да я оправи наистина. Свали той жилото, проми хубаво ония тръбички, сложи ново жило, закачи го, нагласи го, регулира го, запечата му края с поялника... Абе, личеше си, че разбира от това, което прави. Накрая имах една перфектно работеща задна спирачка. Погледна той и предните, но там нямаше много какво да пипа, работеха сносно. Докато работеше, го попитах имат ли жп гара в града, евентуално да спя в чакалнята тая нощ, ако не намерех хотел. Имали гара. А след малко, връщайки се на тая тема, ми каза, че ако не намеря къде да спя, мога да дойда пак при него – децата му не били тук сега, имало свободно легло, но сутринта щял да излиза много рано, ако това не ми е проблем... Очевидно ме съжали човекът, вижда ме, че не съм някой гамен, отдалече съм, контузен съм и не мога да ходя... Трогнат бях от предложението му, но не исках да му се натрапвам. Казах му, че ще се възползвам от гостоприемството му само в случай, че наистина не намеря къде да отседна. После поисках да се разплащаме и да тръгвам, че почна да се стъмва вече. Нищо не ми струвало! Е, как така нищо, чисто ново жило ми сложи, един час си игра с това колело да го направи, и накрая не иска никакви пари!? Не, нищо не ми струва и това е! И пак ми напомни, ако не намеря къде да спя, да се върна при него. Благороден човек! Нямаше как да му покажа благодарността си в тоя момент с друго, освен с думи. Но използвам случая, че разказвам тази история сега пред толкова много хора, за да заявя, че бай Иван Станчев от Твърдица, е един добър веломеханик и човек. Ако някой закъса с колело в района, нека да го потърси.</p>

<p>Сбогувахме се с бай Иван и тръгнах да търся другата къща за гости. Тя се оказа собственост на някакъв запален по моторните спортове екстремист, който в тоя момент явно бил на състезание някъде (колите ги нямаше пред тях и съседите му ми дадоха това обяснение) и къщата му беше заключена. Обаче наблизо имало още една къща за гости, построена съвсем наскоро и още непридобила популярност в града. Намерих и я нея. Заключена. Един младеж, доволно мръсничък, само по къси гащи и джапанки, ми каза, че сега щял да звънне на собственика да дойде да ми отвори, след което, разхождайки се с бързи крачки и ръкомахайки енергично, проведе на висок глас поне половинчасов разговор по телефона, от който успях да разбера, че гаджето му явно иска да го напусне, а той по всякакъв начин се опитваше да я убеди колко голяма грешка щеше да направи   На няколко пъти се опитах да му обърна внимание на това, че мина сума ти време, навън е тъмно, а аз чакам безрезултатно с колелото на улицата да видя дали някой ще ми отвори! Обаче той не ми обърна почти никакво внимание, с жест ми показа да чакам и си продължи спора с гаджето   Еле най-после свърши с тоя разговор, обади се на когото трябваше и след малко човекът дойде с една тузарска кола. Отвори ми къщата, показа ми набързо стаята, банята и се изстреля обратно при компанията си някъде, където щял да гледа с приятели финала на световното, който тъкмо започваше. На полувремето щял да дойде пак да ми върне рестото от 5 лева за нощувката (която беше 15 лв), че сега нямал. Не ми се вярваше, честно казано, да си остави компанията заради моите 5 лева, затова ги бях прежалил, но стаята си беше хубава и си заслужаваше, дори и 20 да беше нощувката.</p>

<p>Той обаче наистина дойде в уреченото време. Точен човек, хубава, нова къща на сносна цена. Препоръчвам я</p>

<p>Повече слушайки, отколкото гледайки финала между Испания и Холандия, се изкъпах, изпрах и донахраних /докато чаках оня Дон Жуан да свърши с телефона, бях започнал с вечерята  /. После си легнах с надеждата, че на другия ден ще съм по-добре и ще съм в състояние да продължа към Емине, макар и по по-различен маршрут от първоначално планирания...</p>

<p>Няма как да е успешен денят, в който слязох от планината. Напротив, това беше дъното, оттук нататък по-лошо щеше да е само, ако се върнех вкъщи. С идеята да премина цялото Ком-Емине по маркирания маршрут беше свършено. Но при това си състояние щеше да е безумие да се инатя и вероятно да си навредя повече, оставайки на билото. Сега поне бях сред хора и каквото и да станеше с тия мои травми оттук нататък, щях да мога да реагирам и да се спасявам по-навреме. Възможност, която сам в гората нямаше да имам. Естествено, никой не ми беше виновен, че не съм тренирал достатъчно и натоварването ми се отрази по такъв начин. Ще знам за другия път...</p>

<p>Неволята учи, е казал народът</p>

<h3>12.07.2010 (понеделник)</h3>

<p>Алармата ме събуди в 7.00 ч. Станах, направих си чай, прибрах си прането, което не беше изсъхнало, и се зарових в картите. Няма да се прибирам вкъщи. Поемам към Сливен и после през едни села ще се опитам да стигна до с.Камчия на Рижкия проход. Не ми беше ясно колко точно далече е това и дали ще успея днес, но ще опитам. Като не си мърдам много глезена и коляното и не ги натоварвам, не ме болят. Ще натискам само с десния крак на педала, пък докъдето стигна. Ще минавам все през населени места и по шосета, така че ако тръгна да гина някъде по пътя, ще ме спасят</p>

<p>С такива мисли в главата и обнадежден от хубавото време тая сутрин, се приготвях за път. Тръгнах в 8.20 ч.</p>

<p>Това е къщата за гости, която се оказа мой дом за през нощта. Оттук изглежда малко неугледно, но отпред има поддържана зелена морава, нещо като бар-трапезария-беседка... Хубаво е.</p>

<p>Натиснах педалите или по-точно десния педал , към Сливен. Малко странно е да се движиш с колело на тласъци, породени от това, че натискаш само с единия крак, но такива бяха реалностите   Релефът тук е доста равен и реших, че ако все пак някога се престраша да участвам в бревет на 200 км, то той ще е някъде в този район</p>

<p>За този път няма какво да кажа, освен, че гледах планината от лявата ми страна и ми се плачеше... Анелия ми звънна по телефона малко преди да вляза в Сливен, за да се осведоми докъде съм стигнал. Обясних й положението, за съжаление нямаше да се видим. После разбрах какви приключения са имали те с един неин приятел в участъка, който щяхме да караме заедно. Велико изживяване щеше да бъде, ако и аз бях там и бях здрав /убеден съм, че нямаше толкова да се губим, ако бях с тях!  /. Но... другия път</p>

<p>В 10.40 ч. влязох в Сливен.</p>

<p>Тук исках да намеря хранителен магазин, та хем да хапна, хем да си взема нещо по-приемливо като цена за из път, че по крайпътните заведения свалят по три кожи наведнъж   Това се оказа не много лесна задача (странна работа, тия сливналии откъде си купуват ядене?), но успях да намеря едно супермаркетче, забито сред едни блокове. Напазарувах си и се дръпнах на сянка пред един вход да похапна. Мина един младеж, видя колелото и калта по него, видя и моя изтерзан вид на пътешественик   и, заинтригуван, взе да ме разпитва откъде, накъде, как... обичайните въпроси. Поразговорихме се и той ме посъветва да се откажа от намерението си да минавам през селата на път за Камчия, защото са големи баири и просто няма смисъл. Да си мина през Петолъчката, докъдето е супер равно шосе, от там да свия наляво и през Сунгурларе ще стигна, закъдето съм тръгнал. Прав беше, защо да се мъча да катеря баири? Така и направих.</p>

<p>Това отсреща ли са Сините камъни?</p>

<p>Беше вече късния следобед, когато пристигнах в центъра на Сунгурларе, но не помня точно в колко часа, защото след като слязох от планината, не си водех точна статистика, нямаше смисъл. Намърдах се в един хранителен магазин да си взема пак нещичко за хапване. Докато чаках на опашката, влезе един нисичък, запотен и разгърден широкоплещест мъж, който веднага оприличих на земеделец-арендатор   и който вдъхваше доверие на човек, стъпил здраво на земята. Точно към него се обърнах с въпроса колко далеч оттук е село Камчия. „О-о, това е много далече, даже мисла, че не е и в Бургаска област, това чак варненско ще да е! Да има, да има, сигурно 70 км дотам! Ама не съм сигурен и не знам, може и 50 да са!” Ясно колко можех да разчитам на достоверна информация от него...</p>

<p>Седнах навън на една маса за презареждане на батериите – халва, фъстъчени ядки, сусамки... май това ядох.</p>

<p>Да бях преглътнал поне, преди да се снимам...</p>

<p>Тъкмо се качвах на колелото в посока към село Камчия, когато реших да попитам още един човек колко път има дотам. „Значиии....10... 20... 28 километра! Не, чакай , още 4... Абе, 32 км са до Камчия! Можеш да ми вярваш, таксиметров шофьор съм... ” Успокоих се. Къде са 32 км, къде са 70, както беше казал оня, първия. Поех по шосето към село Черница...</p>

<p>... а времето се заоблачи и слънцето се скри. Това, от една страна, беше добре, по-приятно се кара, но пък можеше да завали...</p>

<p>Тъкмо на излизане от село Лозарево...</p>

<p>... и това се случи. Отделни едри капки падаха от небето от малко преди това, но тук изведнъж се усили и се наложи да се свия под едно дърво встрани от пътя, покрил с дъждобрана себе си, багажа и колелото. След малко обаче, има-няма 10-15 минути, спря. Подкарах пак по шосето, но неизминал и половин километър, пак започна, тоя път много по-сериозно. Истински порой, с ужасни гръмотевици и силен вятър! Свих се пак под едно дърво, загърнах се с дъждобрана и се молех само да не привлека някоя мълния.</p>

<p>Доста дълго продължи тоя път, не по-малко от час и половина - два. А след като спряха силния дъжд и гръмовете, продължи да вали с едни ситни капчици, които като че ли имаха намерение да не спрат никога. Започнах дори да се замислям за нощувка в Лозарево тая вечер. Тук едва ли имат къщи за гости или хотел, но все някой добър човечец ще ме пусне в плевнята си, мислех си. Не съм спал до тоя момент в плевня, но не пречи да опитам</p>

<p>Еле, по някое време спря. Имаше и други села по пътя към Камчия, така че продължих напред.</p>

<p>Стара планина тук е толкова висока</p>

<p>Стигнал до тук, вече нямаше как да не достигна и до целта. Обхвана ме лека еуфория и в съчетание с хладния въздух след дъжда изкачването на Рижкия проход ми се видя доста леко. Бързичко стигнах до някакво било, от което следваше дъъълго спускане. Слънцето залязваше, а небето над Ришкия проход в тоя момент изглеждаше така:</p>

<p>Това спускане малко ме притесни; нали село Камчия е от южната страна на планината, а аз се спусках от север, защо селото го нямаше? Спрях една кола за информация по въпроса и след като ми казаха, че съм на прав път, взеха да ме разпитват: откъде съм, накъде съм тръгнал... обичайното  След отговорите ми обаче оня направо отвори вратата на колата и взе да ме пита „Абе, сериозно, ти нормален ли си?” Имаше нещо агресивно в поведението му и затова след като го уверих, че съм си напълно нормален , побързах да възседна колелото и да се спусна скоростно по баира, по-далеч от тая тъмнокожа мъжка компания, набутана в Лада от време оно</p>

<p>Минах през един мост над голяма река, очевидно Камчия</p>

<p>и не след дълго, в 21.30 ч., достигнах кръстовище, на което имаше табела, че Шумен е направо и дотам са 55 км, надясно е за с.Камчия, а на самото кръстовище беше ето този ресторант:</p>

<p>Снимката е от следващата сутрин на тръгване</p>

<p>Почти го бях отминал, когато видях надпис, че тук се предлагат и стаи за нощувка. Влязох да разпитам наистина ли е така и се оказа, че отзад има бунгала, където може да се спи срещу 12 лева, имат си и баня, и тоалетна...</p>

<p>Само че собственикът, бай Рамадан, е болен и си седи в тях в с.Камчия, а ключовете са у него. Ако искам, да ида да ги взема, но да имам предвид, че селото не е близо, на цели два километра е! Отбелязах на жената, която ми го каза, че след над 130 км днес тия двата едва ли ще ме притеснят особено и тръгнах, а тя остана в леко недоумение и очевидно също се усъмни дали съм съвсем наред  Намерихме се с бай Рамадан на селския площад в тъмницата, даде ми той ключ и се върнах обратно в ресторанта. Там хапнах набързо нещо, таратор с хляб ли беше, не помня вече, и отидох да видя последното си, както се надявах, убежище, преди да стигна морето</p>

<p>Наистина имаше и топла вода, и тоалетна... хубаво бунгало, макар и малко тясно. Повечето надписи наоколо бяха на турски и очевидно тия бунгала се използваха най-често от шофьори на турски тирове, минаващи през прохода. Изкъпах се, изпрах се, че даже си изсуших и дрехите с една духалка, която намерих над гардероба и която вероятно се използваше за отопление през студените месеци. После си легнах с мисълта, че утрешният ден трябва да е последния от моето пътешествие. Светлин и Зарко също бяха нощували за последно в село Камчия и бяха стигнали до морето вечерта на следващия ден – значи и аз би трябвало да мога. Поне тогава така си мислех.</p>

<p>С оглед на обстоятелствата, си броя този ден за успешен. 13 ч и 10 мин движение и изминати рекордните за мен 136 км. Естествено, карането само с половин здрав крак не беше нито лесно, нито приятно. На моменти усещах някакви леки болки и в дясното коляно, но не нещо сериозно, на прасците и на двата крака им се искаше да се схванат понякога, сухожилията отзад, на свивката зад колената, също имаха нещо за казване. Но успях, къде с почивки, къде с разтривки по време на движение, къде със стискане на зъби, оцелях и достигнах крайната цел. Като цяло, за травмираните места, заради които слязох от планината, това беше ден за почивка, която им се отрази добре. Оставаше още само една карта и нещо, ниска планина, много пътища и оттук нататък отказването вече беше абсолютно невъзможно.</p>

<h3>13.07.2010 (вторник)</h3>

<p>Станах в 4.05 ч. Чувствах се сравнително добре. Коляното като че ли се съвземаше по-бързо от глезена. Навън не валеше. Нещо ми се губи спомена, но тук трябва да съм сменил износените накладки с новите от бай Иван Станчев, иначе не си обяснявам защо съм тръгнал чак в 5.35 ч</p>

<p>Отново по познатия от снощи път</p>

<p>След с.Камчия отляво на пътя има една уникална чешма!</p>

<p>Малко преди с.Съединение се показа и слънцето, а аз много държах да снимам последния, както си мислех тогава, изгрев за моето пътешествие</p>

<p>Подобни съоръжения, както и тютюневи ниви, изобилстват в тая част на България</p>

<p>Тук не знам защо така е станала тази снимка, но идеята й беше да покажа мъглата,която се бе спуснала. Имаше нещо мистично в нея, сякаш съдбата нарочно отново и отново се опитваше да ми създава пречки да стигна до крайната цел. Но бях толкова близо вече и през толкова мъгли бях минал, че тази нямаше просто никакъв шанс да ме уплаши!</p>

<p>И отново мъглата...</p>

<p>На картата се виждаше, че след село Рупча се минава по някакъв черен път и аз доста се притеснявах какво ли ще е състоянието му след вчерашния дъжд. Но друг път към Планиница очевидно нямаше, така че... какъвто е, такъв. Стигнах до Рупча и на това кръстовище...</p>

<p>... отново се появи червената маркировка. Урааааа, пак съм на Пътеката, отново съм в играта и газ, ГАЗ КЪМ ЕМИНЕ!!!</p>

<p>Доброто ми настроение се подсили многократно и от факта, че предполагаемия черен път се оказа никак нелош асфалтов. А покрай него се редяха неизменните ниви с тютюн.</p>

<p>Тук не губех време да вадя и да гледам картата, така че, когато в 7.20 ч. минах през това село...</p>

<p>... си мислех, че то е Дъскотна. Оказа се обаче Планиница.</p>

<p>А оттук към Дъскотна е такъв готин наклон надолу, че не ми беше никакъв проблем да настигна и изпреваря с колелото един мотоциклетист, изпреварил ме на свой ред малко преди това  Е, не мога да не призная, че беше загасил двигателя и се движеше само по инерция, а съпротивлението на неговите гуми, лагери и главини беше далеч по-голямо от това на моите</p>

<p>В 7.45 ч. бях в Дъскотна и на влизане в селото ме посрещна ето тази табела</p>

<p>Трудно е да се опише чувството, което изпитва може би всеки човек, стигнал дотук при вида на табелата; това просто трябва да се изпита.</p>

<p>Маркировката е по уличните стълбове, минава през селото и се изкачва по един баир в другия му край. Там има големи овчарници и минавайки покрай тях, за пореден път бях подробно разпитан откъде съм, закъде съм, добре ли съм с главата...  Ами, добре съм, отдалече съм и съм тръгнал с колело на море  Ама по планината ли? Точно така. А знаеш ли каква кал има по пътя нататък след тия дъждове? Хе-хе, аз колко кал съм изгазил дотук, та тая ли ще ме спре?! Нали това е пътя към Снягово? Това е. Добре, продължаваме.</p>

<p>Това е над Дъскотна след овчарниците, колелото е обърнато в обратна на движението ми посока само за удобство  Време е за закуска!</p>

<p>Следваше преминаване през Мандренски рид... На първо четене това не ми говореше абсолютно нищо. Пък и в интерес на истината Мандренски рид не е нищо особено – черен път с лек наклон нагоре, виещ се от северната страна на някакво било. Това при сухо време обаче. В калното време тогава и при моите контузии Мандренски рид се оказа една истинска агония! Но да карам подред.</p>

<p>Веднага след Дъскотна пътят беше кален, но и леко каменист, което го правеше сравнително поносим за каране. По-нататък обаче влезе в гора и се превърна в нещо, което срещах за първи път:</p>

<p>Това е кал, в която не може да се върви, а карането е абсолютно невъзможно. Има наклон; стъпваш и ... се понасяш надолу заедно с колелото! Все едно се опитваш да се качиш по стръмна заледена писта и си с кецове с изтъркан грайфер. Така очевидно не ставаше. Принудих се да се движа отстрани на пътя през гората, но както не можех да ходя и при толкова препятствия от сорта на бодливи тръни и нападали клони, това си беше истинско мъчение. А тук се появи и друг враг, непознат до момента – мухите. Гадни и отвратителни мухи, които се въртяха на рояк около главата ми, кацаха по носа ми, по челото, влизаха ми в очите и ушите... Никак не е приятно постоянно да тръскаш глава и да махаш с ръце, за да ги гониш, при това безуспешно, но те явно са си даденост на Изтока, която просто трябва героично да се изтърпи... Спомних си за онези шапки с широка периферия, по които са нависени едни топченца на къси въженца, люлеещи се от движенията на главата и гонещи мухите... Ама ако носех и такива неща в багажа си, май наистина щях да имам нужда от няколко шерпи, които да ми асистират по време на пътуването</p>

<p>Добре, че периодично ги има и тия табели, за да повдигат духа</p>

<p>Такава беше ситуацията в тая гора. Пътят през нея очевидно не се използваше често. Не така обаче беше по-нататък. Там по пътя ежедневно минаваха стада овце и кози, които се „грижеха” той да е постоянно разкалян. Наклонът по него обаче беше поносим и въпреки непрекъснатото буксуване на задната гума в тинята, успявах да карам и да не слизам от колелото. По-нататък обаче пътя се използваше и от дървари и пързалянето по него налагаше на моменти да спирам внезапно и да скачам от колелото, за да не падна в тинята, което беше свързано с много болки и прогресивно влошаващо се настроение:</p>

<p>За щастие поне питейна вода има в изобилие и не се налага да се носят големи запаси.</p>

<p>А специално това място е много приятно:</p>

<p>Нищо не разбирах от описанието на гърба на картата за маршрута, но пишеше, че по някое време трябва да изляза на чакълиран път. Чаках с нетърпение това време да дойде по-скоро, защото мъките в тая кал и сред мухите просто ме съсипваха... А и жегата тук беше трудно поносима.</p>

<p>Особеност на тоя път е, че се минава периодично през водни и сухи долове. Нямах проблем с водните, все си имаше камъни, по които да стъпвам, за да не се намокря или пък успявах да мина през водата с колелото, без да слизам. Не и тук обаче:</p>

<p>Това е един много особен воден дол. Гледаш го, песъкливо такова, каменисто, и си мислиш, че се минава без проблем. Стъпвайки обаче, затъваш до глезените в пясъците и не можеш да си вдигнеш крака, и колкото повече мърдаш и се мъчиш, толкова повече затъваш! Отвратителна работа, истински плаващи пясъци!</p>

<p>Успях някакси да се измъкна оттам, а краката ми изглеждаха след премеждието ето така:</p>

<p>Обаче имах проблем. Тая кал, полепнала по краката ми, беше някаква странна смес от глина и пясък, която беше навлязла между стъпалото ми и подметката на сандалите и моментално се беше стегнала. Страхотен дискомфорт, стъпил си върху нещо ръбавито и дразнещо, което не можеш да махнеш от крака си! Тук взех погрешното решение да се опитам да отмия тоя „бетон” с водата от дола. Къде ти, братче, само се намърдах пак сред плаващите пясъци и добавих още „бетон” върху краката си! Продължих напред, но много отчаян, защото не ми стигаха болките в коляното и глезена, ами сега и това!</p>

<p>За щастие дядо Боже отново ми протегна ръка, както правеше в най-неприятните моменти  И неговата ръка беше под формата на хубава чешма съвсем малко по-нагоре по пътя:</p>

<p>Едвам изчегъртах „бетона” от сандалите си! А колко пъти препирах чорапите, за да смъкна лепкавата тиня от тях, само аз си знам! Но накрая отново бях красив</p>

<p>Това премеждие ми преля чашата. Чувствах се изчерпан да търпя повече трудностите на калния път. Затова, когато излязох на шосето за Снягово, което се оказа току над чешмата-спасение, вече нямах и грам желание да продължавам по маркировката, която пресичаше шосето и се спускаше пак по някакъв черен път. Не исках и да знам какво представлява той. На картата се виждаше вариант да стигна до с.Добра поляна по асфалта и въпреки зверския баир в самото начало, избрах него. Оказа се, че баирът е съвсем кратичък, дали имаше стотина метра. А после като се почна едно стръмно и дълго спускане, не е истина! Уплаших се колко много височина съм изгубил и започнах да се питам дали не съм сбъркал, като съм изоставил маркировката. Но споменът за жегата, мухите, калта и болката упорито ми нашепваше да стискам зъби и да съм доволен, че все пак съм върху колелото, защото иначе... Междувременно се опитах последователно да спра 4 (ЧЕТИРИ!) автомобила, с които се разминах, за да ги питам дали наистина това е пътят за Добра поляна, но никой от тях не пожела да спре! Ще си спестя коментарите тук по тоя повод, но тогава нищичко не им спестих!  Не че някой ме чу...</p>

<p>Долу в равнината се показа някакво селище.</p>

<p>От едни цигани, които срещнах, се осведомих, че това е Руен и съм на прав път за Добра поляна. Като знаех колко дълго се спусках, ми се плачеше при мисълта колко трябва да изкачвам сега, но ... това е положението, като искаш асфалт, ще катериш баири. Първа скорост, лазя нагоре, спирам периодично под сенките за глътка вода и малко отмора и се надявам, че следващият е последният завой преди селото. Ама не беше...</p>

<p>Очаквах да има спускане до Добра поляна, след като изкачих най-накрая стръмния баир. Нищо подобно. Неочаквано най-горе се озовах някак изведнъж в селото.</p>

<p>После до Средна махала...</p>

<p>...и Топчийско...</p>

<p>... се придвижих бързо, като е сравнително равен участък. След Топчийско се продължава по асфалт и после маркировката се отбива по черен път вдясно към с.Сини рид. Аз обаче не исках да чувам за никакви черни пътища повече през този ден. Реших да заобиколя по шосето през селата Припек и Подгорец. И тогава, и досега се чудя дали не сгреших... Въпросният черен път, поне в началото, не изглеждаше кален, а и тук като че ли не беше валяло толкова много предните дни. Пък и беше по-открито и слънчево, бързо съхнеше... За добро или зло, заобиколих по шосето.</p>

<p>Платих си за гяволията, защото отново имаше стръмно спускане, което после трябваше да наваксвам. Но поне карах. На една чешма в ниското между Припек и Подгорец спрях за обяд. Тук случайно успях да видя и махна от себе си едно кърлежче, преди да се е забило дълбоко в кожата ми.</p>

<p>Малко преди Сини рид червената маркировка пресече асфалта и тръгна да заобикаля селото от север през поляни и гори. Аз обаче упорито отказвах да я следвам и си карах само по шосето. В случая това отново означаваше първо спускане, а после изкачване, „гарнирани” с удължаване на пътя като цяло.</p>

<p>След Сини рид маркировката известно време следваше шосето. На картата то беше означено като черен път. Ама си беше асфалт. По едно време червено-белите ленти напуснаха асфалта по сух черен път вдясно и аз ги последвах. Тук очевидно действителността не кореспондираше много с картата и предпочитах да се движа на сигурно. Пък и нямаше кал. Път беше до едно време, после май стана пътечка, а накрая се озовах сред отвратителни тръни и висока трева без каквато и да е пътека. Някъде напред трябваше да бъдат Доброванските гъби. Не ме интересуваха никакви гъби обаче, щеше да е чист късмет, ако не изпопукам гумите тук, а и краката ми се израниха порядъчно. А шосето се показа отново от лявата ми страна. Майната й на маркировката, стига ми толкова мъка из трънаците, качвам се по асфалта, и без това той следва същата посока!</p>

<p>По-нататък се разминах с една кола, която спрях за информация. Това ли е пътя за Козичино? Да, караш обаче още един километър и продължаваш направо и после вдясно, а не по асфалта. Не разбрах много от това обяснение, но очевидно след един километър трябва да стигна до някакъв разклон. Е, стигнах до такъв и на него имаше цигански палатки и спящи циганки и деца по поляната. Питах една от тях, току-що събудила се от стона, който издадох, падайки от колелото, докато слизах от него /спънах се / кой път е за Козичино, а тя вдига рамене и очевидно без грам желание да ми помогне, вика, че не знае. Поех по един черен път, за който инстинктът ми нашепваше, че ще ме изкара до маркировката, която бях изоставил. Не се излъгах. Съвсем скоро, на няколкостотин метра може би, я видях и тръгнах по нея. Беше път, който обаче свърши ето тук:</p>

<p>Не че свърши, но просто от много време бе неизползван и беше ужасно обрасъл с тръни и треви. Маркировката по дърветата беше стара, но личеше. Някой беше минавал оттук наскоро, виждах стъпките му в тревата. Борих се известно време с тоя пущинак, но тоя път определено не ми харесваше. Трябваше да има и друг вариант, не можеше да няма. Звъннах пак на Светлозар (zacky). Питам го помни ли на неговия преход преди 2-3 години откъде са минали след Сини рид на път за Козичино. Не му беше пресен спомен, пък и то не е нещо забележително, та чак да го запомни човек, но и не помнеше да е имало нещо странно или особено, път си е било. Предложи ми да погледне в Интернет за някой обходен маршрут. Имаше, но трябваше да се връщам в Сини рид, после да заобикалям отдолу през едни села, да качвам после към Козичино, не беше добра идея очевидно. Последната ми надежда за информация беше свързана с човек, който „познава Балкана като петте си пръста” и чийто телефонен номер ми беше даден, за да му звъня при проблем с маршрута. Дрънкам му, човекът вдигна телефона. Така и така, дадоха ми телефона Ви, имам малък проблем. О-о, ти ли си това момче, аз очаквах отдавна да ми се обадиш! Къде си се объркал? Ами, не съм се объркал, на маркировката съм, но тоя път не ми харесва, много е обрасъл, има ли друг? Слушай сега, погледни на изток, трябва да видиш една телевизионна кула. Да, има я, не я виждам в момента заради дърветата, но преди малко я видях, знам къде е. Така, значи, гледаш телевизионната кула и държиш азимут право към нея, без да се отклоняваш никъде! В тоя район е най-лошата маркировка, навремето ние сме се държали за ръце на групи по четири човека, за да не се загубим из тия пущинаци! Ама аз съм с колело, мисля си, не мога да държа азимут, има ли пъъъът, път ми трябва! Очевидно нямаше да се разберем. Човекът беше възрастен вече, стар планинар, вероятно е бил водач на безброй организирани групи по Ком-Емине и хич не се съмнявам, че познава Балкана, но той беше от старата школа, от хората, които са „държали азимут” и са се борили без път в планината, разчитайки само на своите знания и умения, на картата и на компаса. В случая обаче съветът му много не ми вършеше работа, защото „азимутът” към кулата минаваше през ей този терен:</p>

<p>Пък и аз съм от новото изнежено поколение, с колело съм, искам да карам по път, а не да се завирам през шубраците  Очевидно „обади се на приятел” в този случай не помогна, трябваше да се оправям сам. Намерих една пътечка и излязох от гората. Там попаднах на път, по който тръгнах. Чух наблизо шум от камион и завъртях бързо педалите в посока на шума. Излязох на друг, чакълиран път, където извадих късмет – насреща се задаваше една Лада Нива с двама мъже вътре, единия от които се оказа горски. Той ми посочи пътя към Козичино и ме посъветва да го следвам и да не се отклонявам никъде. Поех нататък по него и тук за първи път ми направи впечатление колко много жабчета имаше наоколо. Не ми изглеждаше никак влажен района, даже напротив, но те бяха хиляди. Не че са ми пречили с нещо... както мухите например. По-нататък видях и две черни прасета от Източно-българската порода, свободно пасящи из гората, но успях да щракна само едното, преди да се скрие и то сред щубраците:</p>

<p>Не беше лош тоя път, макар да имаше локви на места и доста неравности от сорта на камъни, корени и коловози, но в моето състояние той ми се стори тежък. Краката ме боляха, чувствах умора, мухите ме изтезаваха, беше и жега. Козичино не идваше и не знаех колко ми остава до него, а нетърпението да стигна и страхът, че състоянието ми може да не ми позволи да стигна тая вечер до морето, ме съсипваше и психически.</p>

<p>Морето е някъде там, виждам някакъв град, може би Бургас? Ама си е далече... Може и да не успея днес...</p>

<p>В началото маркировката се появяваше периодично, но все водеше до някакви трънаци. Радвах се, че я виждам, но се ядосвах на посоката й. Разминах се с един якичък тип, облечен с камуфлажни дрехи, яхнал допотопен мотор. Оказа се горски. След дежурните въпроси за произхода и посоката ми  той потвърди, че това е пътя за Козичино, да не гледам никакви маркировки, а просто да го следвам. Очевидно маркировката съкращаваше завоите на черния път, но пътеката беше много обрасла и никой не минаваше по нея.</p>

<p>По-нататък пътят навлезе в ниски гори и стана ужасно каменист, а маркировката окончателно се сля с него. Къде заради корените и камъните, къде заради локвите, болките и умората, но на 1-2 пъти се катурвах от колелото и настроението ми съвсем се скапа. Затова и не успях особено да се зарадвам, когато зад поредното баирче се показа село Козичино.</p>

<p>Часът беше 17.10, когато намерих туристическата спалня в селото, където в момента туристи нямаше. За щастие човекът, който я стопанисваше, си беше там. Все още се колебаех дали да остана да преспя в селото или да продължа към морето. От една страна имаше време до мръкване, но от друга бях вече много отпаднал и физически, и психически. От своя страна човекът от спалнята каза, че до Емине си има доста път, който на пешаците им отнема повече от десет часа и то при положение, че до телевизионната кула на връх Погледец ги извозват с камион. Лелеее, как така ще ги извозват, викам аз, че как после с чиста съвест ще твърдят, че са минали Ком-Емине пеша!?! Еми, така, нали вече било накрая и... След това „признание” организираните походи на големите групи по маршрута много ми паднаха в очите. Но както и да е. Реших да остана тук тази вечер. Приятно ме изненада новината, че в бунгалата има баня с топла вода, а и манджата се готвеше в момента. Очертаваше се нелоша последна вечер.</p>

<p>Съдържателят, ако мога така да го нарека, беше млад човек, доста любезен, на няколко пъти ме покани да се разполагам, да се изкъпя, да заповядам да хапнем... Аз първо се опънах на леглото в бунгалото да почина малко и неусетно съм заспал. Скоро се събудих и видях човекът да минава пред отворената врата на стаята ми, излизайки от банята, опасал само една кърпа през кръста. Любезен, почти настоява да се изкъпя, сам взима душ, кани ме постоянно да ида при него – абе, взе да ми намирисва тая работа  Неведнъж ми се е случвало, когато бях ученик и войник, да ме заговарят разни непознати мъже по улиците и спирките и да ме канят на кафе у тях или за разходка в парка  Но случаят в Козичино не се оказа такъв, явно просто на човека му се искаше да се разговори с някой, пък си беше и добър домакин. Изкъпах се и аз (по време на тая процедура измъкнах от чатала си един голям, забил се в кожата ми кърлеж – а през деня се чудех какво ме боли точно там) изпрах и прострях дрехите си и седнахме да хапнем от току-що сготвените картофи с телешко, които се оказаха много вкусни. Като му казах за кърлежа, човекът видимо се стресна, започна да ме пита как се чувствам, вие ли ми се свят... Каза, че повечето пъти не е страшно, но макар и в един от сто случая, е възможно човек да умре от това. Нищо ми нямаше, само ме болеше малко мястото на ухапването и там се напипваше нещо като мъничка буца в кожата.</p>

<p>Явно му допаднах на човека, разговорихме се надълго и нашироко по всякакви теми, а той не забравяше да досипва постоянно ядене в чинията ми, въпреки моите протести, че вече няма къде да го слагам това ядене в стомаха си  Сподели ми, че спалнята запада, няма туристи, няма приходи, сега очаквал някаква голяма организирана група да отседнат при него, дано не са го излъгали... Основно заработвал като майстор на изолации по Бургас, но в тая криза нямало много обекти и въобще... Изпихме и по една биричка и вече наистина щях да се пръсна. Рекох да се разплащаме сега, че на другата сутрин ще тръгвам по тъмно и няма смисъл да го будя толкова рано. Нощувката беше 8 лева, но явно понеже му бях допаднал, отказа да ми вземе повече от 10 лева за нея и обилната и полята с бира вечеря. Беше ми неудобно да му давам толкова малко пари, но той беше непреклонен. После запали колата си да ходи някъде, а мен ме закара до центъра на селото, където имаше обхват на телефоните (спалнята е по-ниско разположена и там няма). Обадих се да съобщя на жената и на Жоро къде съм и закуцуках обратно към спалнята.</p>

<p>Не беше много успешен тоя ден, защото не успях да стигна до Емине, каквато беше целта ми. Движих се 11 часа и половина и изминах 82 км. Мандренски рид ме измъчи много, после изкачването на баирите по обходните ми маршрути, жегата, мухите, трънаците и лутането след Сини рид, всичко това ми изпи силите и ме изтощи психически. Но основният проблем си оставаха болките в краката. Ако не бяха те, сигурен съм, че щях да успея. Не се оправдаха надеждите ми, че навсякъде ще карам, калта просто не ми позволи. На доста места се налагаше да слизам от колелото и да бутам, а всяка крачка беше мъчение. Но крайната цел беше вече толкова близо, че всичко друго оставаше на заден план. В 22.30 ч. вече си бях легнал и събирах сили за утрешния последен, финален щурм на нос Емине.</p>

<h3>14.07.2010 (сряда)</h3>

<p>Станах в 4.00 ч. Не помня как съм спал, но със ставането нямах проблеми  Чайче, прибиране на прането, събиране на багажа, снимка на бунгалото...</p>

<p>... и в 5.10 вече бях на път. Маркировката се следва лесно, има изкачване от селото нагоре по асфалт и после след отбивката вляво е що-годе равно през едни обширни поляни с колова маркировка. Почти през цялото време се кара, само тук-там има кратки стръмнини, по които бутах. Пресича се Дюлинския проход...</p>

<p>... който е едно шосе, на което се излиза за малко и после се напуска по черен път вдясно по посока на телевизионната кула. Много исках да снимам последния изгрев на слънцето по време на моето пътешествие, но за жалост, докато изкача една баирчинка, която го скриваше, Слънчо вече беше излязъл над хоризонта .</p>

<p>Кулата се приближаваше все повече, а пътят към нея навлезе в някакви горички.</p>

<p>Скоро стигнах и до нея.</p>

<p>Оттук маркировката тръгваше през някакви треволяци, но не ми се газеше през мократа росна трева и правилно предположих, че асфалтовият път, стигащ до кулата, макар и първоначално тръгващ в противоположна на моята посока, също ще ме изведе където трябва. Оказа се, че пътят прави един голям завой, с който постепенно снижава височината и се отправя към Плазовец, а пътеката съкращава тоя завой.</p>

<p>Поглед на югоизток, където при по-ясно време се вижда морето</p>

<p>Спускането по асфалтираното шосе е невероятно. Това е един от моментите, когато човек благославя избора си да тръгне с колело за Емине, вместо пеша  Единственото, което леко помрачаваше буйната еуфория от високата скорост, беше очакването ми, че някъде около Плазовец трябва да се отбия от шосето и се страхувах да не пропусна отбивката. Затова натисках спирачката и се вглеждах във всяко дърво край пътя за маркировка. За жалост отбивката се оказа не толкова близо и си беше добре обозначена. Язък...</p>

<p>Това е снимка в обратната посока</p>

<p>Черният път тръгна през разни горички, от които нямам ясен спомен. Повечето се караше, но в такива участъци...</p>

<p>... се налагаше да слизам и да бутам. На едно по-стръмно място спрях за закуска. Някъде там видях и една много интересна и голяма змия на самия път, но докато извадя апарата да я снимам, тя се изниза в храсталака:(</p>

<p>Така, следвайки пътя и маркировката, стигнах до тая бариера.</p>

<p>Имаше сякаш нещо символично в нея, поне аз така го приех, сякаш някой искаше да ме спре да стигна докъдето съм тръгнал. Естествено, че няма да стане, промуших се отдолу и толкоз  Едва наскоро разбрах, че Еминска планина е някаква защитена местност или резерват и горските са затворили всички черни пътища с бариери с цел да се ограничи човешкото движение и присъствие в района.</p>

<p>Асфалтираният път, който се вижда на снимката след бариерата, е шосето за Варна, по което трябва да се тръгне наляво. Първо е изкачване, а след преваляне билото на Еминска планина следва спускане с висока скорост и при интензивно движение на автомобили и в двете посоки. Не знаех кога трябва да се отбия от тоя път и затова започнах да карам бавно и много внимавах за маркировката. Знаех, че отбивката се пада на ляв завой, но завоите си следваха един след друг, а тя не идваше и не идваше. Вниманието ми отново се оказа излишно, защото отбивката беше чак след около 5 км и на самото място отдясно зад мантинелата има маркировъчен кол, който няма как да се пропусне. Минах пак през една бариера и се озовах пред тоя цигански бивак.</p>

<p>Тук настроението и адреналинът ми се надигнаха, защото вече бях на финалната отсечка  Малко по-нататък се откри гледка към с.Баня.</p>

<p>Тук някъде спрях за последна почивка, хем да събера сили за финалния щурм, хем да се насладя на момента  Предстоеше краят на едно голямо, мечтано пътуване, едно незабравимо почти двуседмично изживяване. Исках за последно да се насладя на планината, на прашния път, на тревата и гората. Защото предстоеше морето!</p>

<p>Имаше леки качвания и слизания, но, общо взето, се караше навсякъде. Вече почти не усещах болката в краката си, еуфорията от предстоящото излизане на нос Емине ме беше завладяла напълно.</p>

<p>А-ааа, не, няма да стане!!!   Не и сега!!!   Никакъв Ком, вече бях там, ИСКАМ ЕМИНЕ!!!</p>

<p>А пътят към Емине беше този:</p>

<p>И този:</p>

<p>Последното изпитание, последната, най-гъстата, най-тежката и най-лепкавата кал за целия ми преход. Точно под връх Свети Илия, който, както се оказа, май не се изкачва, а се подсича.</p>

<p>И най-после, преодолял и този участък, излязох на място, откъдето за първи път видях морето!</p>

<p>Тук вече адреналинът и радостта достигнаха пикови стойности, забравих и болки, и страдания, и завъртях лудо педалите /и двата! / по чакълирания път напред!</p>

<p>А това вече е оргазмът, ако мога така да се изразя:</p>

<p>Ето го, Емине, успях, успях, успях!!!  Крещях от радост и нямаше по-щастлив човек от мен в този момент! Спрях за няколко минути да се насладя на великия миг и да запечатам с фотоапарата гледката във всички посоки.</p>

<p>Ето го жадуваният Емине!</p>

<p>И поглед назад по свещения път, който ме доведе дотук</p>

<p>Вече по-близо</p>

<p>Финалната „права” е стръмен, чакълест път, но с накладките на бай Иван и в това сухо и горещо време спускането по него за мен беше несравнимо удоволствие.</p>

<p>Ето го, най-после отблизо:</p>

<p>Часът беше 10.55, когато стигнах до носа, от Козичино дотук бях изминал 41 км. Естествено, имаше какво да помрачи великия момент и това беше телената ограда на военното поделение:</p>

<p>Знаех, че има вариант да прескоча оградата или да се промуша отнякъде, както бяха направили Светлин и Зарко; военните, които никъде не виждах, едва ли щяха да ме застрелят. Но това значеше да оставя колелото заедно с багажа по него без да го виждам и в присъствието на хора наоколо. Не ми се искаше. А и някак си чувствах, че нямам моралното право да стигна до самия нос, след като не съм минал по целия маркиран път до него. Затова се задоволих с едно близко до носа място, откъдето гледката беше не по-малко вълнуваща.</p>

<p>Имаше пътечка, която стръмно слизаше по скалите надолу към нещо като малко плажче, почти цялото покрито с дебела пелена от водорасли, изхвърлени от вълните. Опитах се да сляза по нея, но още след първите 2-3 крачки се отказах – коляното не ми позволяваше да слизам, болката беше твърде силна:( Нямаше как да сляза само с един (всъщност половин) здрав крак, наклонът беше твърде голям, а надолу имаше не по-малко от 60-70 метра. Последното разочарование, след калта, дъждовете, мъглите и болките – нямаше да мога да си топна краката в морето под Емине, както ми беше пожелал kibikoff преди да тръгна:( Затова се задоволих с гледките оттук, седнал на един камък и зареял поглед наоколо. Вече не бързах за никъде. Приключението ми беше свършило.</p>

<p>Извадих камъчетата, които си бях взел от Ком и три от тях полетяха надолу към морето.</p>

<p>А пък на тяхно място си взех три камъчета за спомен от Емине</p>

<h2>ОТПЪТУВАНЕТО</h2>

<p>Не помня колко време съм стоял там, сигурно около час. Слънцето ме беше напекло, пък и трябваше да тръгвам вече, защото вечерта ме чакаше влак от Бургас, а си нямах много добра представа колко път имам дотам. Бавничко и полекичка, с малко ядове заради бодливите тръни, които изобилстват около нос Емине, подкарах колелото към село Емона. Идеята беше да хапна някъде и да разпитам за пътя към Елените. Наоколо имаше туристи, които се забавляваха със стрелби с лък, АТВ-та, возеха ги на каручки, яздеха коне...</p>

<p>Все хубави работи, но всички тия удоволствия, взети заедно, не представляваха и една хилядна от онова, което аз бях преживял през последните 12 дни</p>

<p>В село Емона кипеше строителна дейност – хотели и хотелчета, вили и палати на очевидно богати хора – обичайна гледка от черноморието ни за последните години. Знаех от разкази на хора, минали К-Е, че в селото имало само едно ресторантче, което било същевременно и магазин, но не помнех името на жената, чиято собственост е то, и така и не го намерих. Намерих обаче един лъскав ресторант, който се казваше „Емона”, ако не се лъжа, и реших да хапна там.</p>

<p>Черният път, който се вижда на баирчето отсреща, води към Елените</p>

<p>Трудно ми е да опиша колко добре и колко доволен се чувствах  Хапнах тараторчето и поех за Елените по пътя, който ми посочиха двама работници и който минава покрай църквата. Преди това бях разпитал една жена как мога да стигна до Елените и тя ми беше казала, че има два варианта – по плажа или по черен път. Очевидно щеше да ми е трудно с колелото по камънаците на плажа и затова изборът беше бързо направен</p>

<p>И така, подкарах по пътя, който имаше разклонения, но те май бяха просто алтернативи, защото после пак се сливаха. Очевидно тия пътища се използваха за оф-роуд от богатите туристи.</p>

<p>По някое време пътят почна да се спуска стабилно надолу и от едно дере нататък се превърна в ей това:</p>

<p>А пък то, от своя страна, ме доведе до ей този плаж:</p>

<p>Изглежда, бях объркал пътя, защото очаквах</p>

<p>да стигна по него до Елените, а ето, че се озовах на плажа. Тук имаше две рускини с няколко дечица, събиращи рапанчета. Взех си аз мидички за спомен</p>

<p>Елените се виждаха насреща, на около 2 км, които очевидно трябваше да измина, бутайки колелото по камънаците.</p>

<p>По небето се затъркаляха тъмни облаци, от които скоро закапаха едри капки дъжд. Едвам успях да се скрия под навеса на тая полуразрушена къща, която се вижда на снимката, защото макар и кратък, дъждът си беше силен.</p>

<p>Като спря, продължих по пътеката сред камъните и скоро наближих курорта.</p>

<p>Тук строителите на първия хотел бяха преградили плажа така, че нямаше как да не мина през хотела.</p>

<p>Разположих се на плажа сред чужденците, които бързичко се изнизаха заради дъжда, който отново закапа...</p>

<p>... и най-после успях да изпълня поръката на kibikoff да се топна и аз в морето</p>

<p>След като поизсъхнах що-годе, тръгнах да търся изход от комплекса, който с еднаквите си къщи не ме впечатли ни най-малко:(</p>

<p>Тия тук си имаха портал и пазачи, като че ли целия комплекс е изцяло частен и външни лица не могат дори да преминават! Питаха ме откъде и как съм влязъл, чак ме препратиха да търся някакъв голям началник (добре, че той беше наблизо и срещата стана естествено, иначе нямах никакво намерение да търся никого), та с неговата благословия да мога да напусна безпрепятствено Елените. Не мисля, че това, което става там и по този начин, е редно и законно...</p>

<p>Попитах един от пазачите на входа на комплекса колко километра има до Бургас, той ми вика, че оттук били 64. Лелее, а аз си мислех, че са по-малко, яко въртене ме чака значи...</p>

<p>Излязъл вече на това широко и за щастие равно шосе, малко преди отбивката за Равда, за първи път, откакто бях тръгнал на похода, спуках гума</p>

<p>За щастие това се случи, докато преминавах край един разсадник, където се подслоних да сменя гумата, защото само след няколко минути се изсипа такъв невероятен порой, че след края му мястото пред разсадника изглеждаше ето така:</p>

<p>Продължих покрай солниците...</p>

<p>... а минаващите коли ме обгръщаха с облаци от фини, мръсни капчици вода</p>

<p>Тая табела е лъжовна, Бургас е чак ееей там</p>

<p>От това еднообразно въртене по шосето половината пръсти на ръцете ми така бяха изтръпнали и се бяха обезчуствили, че чак се притесних да не е нещо сериозно, защото и след кратка почивка не се оправяха. Но... карай  Влязох в Бургас и, обърквайки пътя за ж.п. гарата, се озовах в градската градина.</p>

<p>Е, после се оправих, разбира се, и намерих гарата, където пристигнах в 19.45 ч. Имаше време до тръгването на влака за вкъщи и го използвах да се поприведа в малко по-човешки вид, че от мръсотията по пътя не изглеждах никак добре  Една бабка от ония, дето обикалят гарата с табелки, че предлагат стаи, ми помогна да намеря наблизо хранителен магазин, от който си взех хапване за вечеря и се разположих до чешмата в очакване да си ходя.</p>

<p>Последният ден беше успешен. Изминах общо 104 км. Въпреки контузиите, успях да устискам до края. С изключение на травмираните места, се чувствах добре физически. За духовно – мисля, че е ясно  Успехът на начинанието, макар и малко непълен, засенчваше всичко останало. Оттук нататък щях да бъда малко по-различен човек. Изминал трудния маршрут от Ком до Емине, щях да приемам далеч по-леко и спокойно несгодите на живота, които преди това са ми се стрували тежки или непоносими. Въпреки че разказът се получи толкова дълъг и подробен и има толкова много снимки, от него никой не може и няма да придобие абсолютно вярна представа за трудностите и радостите по маршрута. Просто това трябва да се изпита лично.</p>

<p>Успех на ентусиастите, които ще тръгнат по Ком-Емине! За себе си аз съм почти убеден, че първото ми преминаване по тая пътека няма да остане последно.</p>
</body></html>